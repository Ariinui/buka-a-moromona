<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>2 Ne Chapitre 17 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>2 Ne Chapitre 17</h1>
    </header>
    <nav>
        <a href="index.html">Retour à la Table des Matières</a>
        <a href="chapter38.html">Chapitre Précédent</a>
        <a href="chapter40.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E i muri a’era, i te mau mahana o Ahaza te ari’i nō Iuda, te tamaiti a Iotama, te tamaiti a Uzia, ’ua haere mai ra Resina, te ari’i nō Arama, ’e ’o Peka te ari’i nō ’Īserā’ela, te tamaiti a Remalia, nō te ’aro ia Ierusalema, ’e ’aita rā i pau ia rāua.</p>
            <p class="verse"><strong>2</strong> ’E ’ua fa’a’itehia te ’utuāfare o Davida, i te nā-’ō-ra’a-hia atu ē : ’Ua turuhia Arama ’e Epheraima. ’E ’ua ’āueue ihora te ’ā’au o te ari’i ’e te ’ā’au o tōna ra mau ta’ata, mai te mau tumu rā’au o te vāhi uru rā’au e ’āueue i te mata’i ra.</p>
            <p class="verse"><strong>3</strong> ’E ’ua parau mai ra te Fatu ia Isaia : ’A haere atu i teienei e fārerei ia Ahaza, ’o ’oe ’e tā ’oe tamaiti ra ’o Seare-iasuba, i te hope’a roa o te pape tahe ra o te roto i ni’a, i te arati’a o te ’āua o te tāmā ’ahu ra ;</p>
            <p class="verse"><strong>4</strong> ’E ’a parau atu iāna : ’A ha’apa’o maita’i, ’e ’ia vai hau noa ; ’eiaha e mata’u, ’eiaha ato’a e taiā te ’ā’au i nā aveave o teie nei mau ’ōmo’i e ’ama nei, i te riri rahi o Resina ’e o Arama, ’e tō te tamaiti a Remalia ra.</p>
            <p class="verse"><strong>5</strong> Nō te mea, ’ua ’ōpua Arama, Epheraima, ’e te tamaiti a Remalia, i te mana’o ’ino ia ’oe i te nā-’ō-ra’a ē :</p>
            <p class="verse"><strong>6</strong> E haere tātou i ni’a e rave ia Iuda ’e e a’ua’u atu ; e vāhi mai tātou i te tahi pae nō tātou iho ; ’e e fa’ata’a tātou i te tahi ari’i i rōpū, ’oia ïa, i te tamaiti a Tabeala.</p>
            <p class="verse"><strong>7</strong> Tē nā ’ō mai ra te Fatu te Atua : E ’ore ïa parau e ti’a, ’e e ’ore ho’i e tupu.</p>
            <p class="verse"><strong>8</strong> Nō te mea te upo’o o Arama ’o Damaseko ïa, ’e te upo’o o Damaseko ’o Resina ïa ; e’ita e tae i te toru ta’au ma pae o te matahiti, e ’āmahamaha ai Epheraima, e ’ore atu ra e parauhia e ta’ata.</p>
            <p class="verse"><strong>9</strong> ’E te upo’o o Epheraima ’o Samaria ïa ; ’e te upo’o o Samaria ’o te tamaiti ïa a Remalia. ’Ia ’ore ’outou e ti’aturi, e ’ore ’outou e ha’apāpūhia.</p>
            <p class="verse"><strong>10</strong> ’Oia fa’ahou, ’ua parau mai ra te Fatu ia Ahaza, nā ’ō mai ra :</p>
            <p class="verse"><strong>11</strong> ’A ani ’oe i te tahi tāpa’o i tō ’oe Fatu ra i te Atua ; ’a ani i te reira nō te mau mea hōhonu roa i raro ’e ’aore rā nō te mau mea teitei roa i ni’a roa.</p>
            <p class="verse"><strong>12</strong> ’E ’ua parau atu ra Ahaza : E ’ore au e ani, e ’ore ho’i au e tāmata atu i te Fatu.</p>
            <p class="verse"><strong>13</strong> ’E ’ua parau mai ra ’oia : ’A fa’aro’o mai na ’oe i teie nei, e te ’utuāfare o Davida ; e mea iti ānei ’outou i fa’aha’umani i te ta’ata, e fa’aha’umani ato’a ānei ’outou i tō’u Atua ?</p>
            <p class="verse"><strong>14</strong> Nō reira, nā te Fatu iho e hōro’a i te hō’ē tāpa’o ia ’outou—Inaha, e tō te hō’ē pāretenia, ’e e fānau i te hō’ē tamaiti, e ma’irihia ho’i tōna i’oa ’o Imanuela.</p>
            <p class="verse"><strong>15</strong> E ’amu ’oia i te pata ’e te meli, ’e e ’ite ’oia i te pāto’i i te mea ’ino ’e i te mā’iti i te mea maita’i.</p>
            <p class="verse"><strong>16</strong> Nā mua ho’i teie nei tamaiti e ’ite ai i te pāto’i i te ’ino ’e i te mā’iti i te mea maita’i, e fa’aru’ehia te fenua ’o tā ’oe i fa’aru’e e tōna nā ari’i.</p>
            <p class="verse"><strong>17</strong> E ro’ohia mai ra ’oe e te Fatu, ’e tō ’oe ato’a ra mau ta’ata, ’e te ’utuāfare ato’a o tō ’oe ra metua, i te mau mahana ’aita i ’itea mai, e mai te mahana mai ā i fa’aru’e ai Epheraima ia Iuda, ’oia te ari’i nō Asura ra.</p>
            <p class="verse"><strong>18</strong> ’E a muri a’era, ’ia tae i taua mahana ra e hiohio ai te Fatu i te ra’o, i te tufa’a hope’a roa o ’Aiphiti ra ; ’e i te debure i te fenua ra nō Asura.</p>
            <p class="verse"><strong>19</strong> ’E e haere mai ho’i rātou, ’e e tau rātou ato’a i ni’a i te mau peho i fa’aru’ehia ra, ’e te mau ’āpo’o o te mau mato ra, ’e i ni’a i te mau rā’au tātarāmoa ra, ’e i ni’a i te mau pū ’aihere ato’a ra.</p>
            <p class="verse"><strong>20</strong> ’E i taua ato’a ra mahana e fa’a’ohipa ai te Fatu i te hahu tārahuhia ra, nā roto i te feiā i terā pae mai i te tahera’a pape, ’e nā roto i te ari’i nō Asura, i te upo’o ’e te huruhuru ’āvae ; ’e e ha’apau roa ato’a te reira i te ’umi’umi.</p>
            <p class="verse"><strong>21</strong> ’E a muri a’era, ’ia tae i taua mahana ra, e fa’a’amu te ta’ata i te pua’atoro ’āpī hō’ē roa ’e nā māmoe e piti ra.</p>
            <p class="verse"><strong>22</strong> ’E a muri a’era, nō te rahi o te ū tā rātou e hōro’a mai, e ’amu ā ’oia i te pata ; ’e te ta’ata ato’a tei toe mai i ni’a i te fenua e ’amu ïa rātou i te pata ’e te meli.</p>
            <p class="verse"><strong>23</strong> ’E a muri a’era, ’ia tae i taua mahana ra, te mau vāhi ato’a tei reira hō’ē tauatini vine ’o tē ho’ohia ra i te hō’ē tauatini moni ’ārio, e riro ïa ’ei vāhi nō te mau rā’au taratara ’e nō te mau tātarāmoa.</p>
            <p class="verse"><strong>24</strong> Ma te te’a ’e te fana e haere mai te mau ta’ata ato’a i reira, nō te mea e riro te fenua ato’a ’ei rā’au taratara ’e ’ei tātarāmoa.</p>
            <p class="verse"><strong>25</strong> ’E te mau ’āivi ato’a i ’ūtaruhia i te tapahi repo ra, te vāhi ’aore i mata’uhia ’e te mau rā’au taratara ’e te mau tātarāmoa ra, e riro ïa ’ei haere’a nō te mau pua’atoro, ’e ’ei ta’ata’ahira’a nā te pua’aniho ’e nā te māmoe.</p>
            <p class="verse">E riro te Mesia mai te hō’ē ’ōfa’i turorira’a e mai te hō’ē mato māheaitura’a—’A ’imi i te Fatu, ’eiaha i te feiā hi’ohi’o e mutamuta ra—’A fāriu i te ture ’e i te ’itera’a pāpū nō te arata’ira’a—’A fa’aau i teIsaia 8. Fātata 559–545H.M.</p>
        </section>
    </main>
</body>
</html>