<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>3 Ne Chapitre 27 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>3 Ne Chapitre 27</h1>
    </header>
    <nav>
        <a href="index.html">Retour à la Table des Matières</a>
        <a href="chapter81.html">Chapitre Précédent</a>
        <a href="chapter83.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E i muri a’era, ’a haere atu ai ’e ’a poro haere ai te mau pipi a Iesu i te mau mea tā rātou i fa’aro’o ’e i hi’o, ’e ’a bāpetizo ai nā roto i te i’oa o Iesu, i muri a’era, ’ua ha’aputuputuhia mai ra te mau pipi ’e ’ua tāhō’ēhia rātou nā roto i te pure ’ū’ana ’e te ha’apaera’a mā’a.</p>
            <p class="verse"><strong>2</strong> ’E ’ua fa’a’ite fa’ahou atu ra Iesu iāna iho ia rātou, ’e tē pure ra rātou i te Metua nā roto i tōna ra i’oa ; ’e ’ua fā atu ra Iesu ’e ’ua ti’a atu ra i rotopū ia rātou, ’e ’ua nā ’ō atu ra ia rātou : E aha tā ’outou e hina’aro iā’u ’ia hōro’a atu ia ’outou ?</p>
            <p class="verse"><strong>3</strong> ’E ’ua nā ’ō mai ra rātou iāna : E te Fatu, tē hina’aro nei mātou ’ia fa’a’ite mai ’oe i te i’oa tā mātou e pi’i i teie nei ’ēkālesia ; tē vai nei ho’i te mau mārōra’a i rotopū i te mau ta’ata nō ni’a i taua vāhi ra.</p>
            <p class="verse"><strong>4</strong> ’E ’ua nā ’ō atu ra te Fatu ia rātou : ’Oia mau, ’oia mau, tē parau atu nei au ia ’outou, nō te aha te mau ta’ata e amuamu ai ’e e mārō ai nō teie nei mea ?</p>
            <p class="verse"><strong>5</strong> ’Aita ānei rātou i tai’o i te mau pāpa’ira’a mo’a, ’o tei nā ’ō mai ē, e mea ti’a roa ia ’outou ’ia rave i te i’oa o te Mesia, ’oia ho’i, i tō’u nei i’oa i ni’a iho ia ’outou ? ’E ’o teie ho’i te i’oa e pi’ihia i ni’a iho ia ’outou i te mahana hope’a ra.</p>
            <p class="verse"><strong>6</strong> ’E ’o ’oia ’o tē rave i tō’u nei i’oa i ni’a iho iāna ’e ’o tē fa’aitoito tāmau noa ē tae noa atu i te hope’a ra, ’o ’oia ïa te fa’aorahia i te mahana hope’a ra.</p>
            <p class="verse"><strong>7</strong> Nō reira, te mau mea ato’a tā ’outou e rave, e rave ïa ’outou i te reira nā roto i tō’u nei i’oa ; nō reira e pi’i ’outou i te ’ēkālesia i tō’u nei i’oa ; ’e e pure atu ’outou i te Metua nā roto i tō’u nei i’oa, ’ia ha’amaita’i ’oia i te ’ēkālesia nō’u ra.</p>
            <p class="verse"><strong>8</strong> ’E nāhea te reira e riro ai ’ei ’ēkālesia nā’u, maori rā ’ia pi’ihia i tō’u nei i’oa ? Mai te mea ho’i e pi’ihia te hō’ē ’ēkālesia i te i’oa nō Mose ra, e ’ēkālesia ïa nā Mose ; ’e ’aore rā ’ia pi’ihia te reira i te i’oa nō te hō’ē ta’ata ra, e ’ēkālesia ïa nā taua ta’ata ra ; ’ia pi’ihia rā te reira i tō’u nei i’oa, e ’ēkālesia ïa nā’u, mai te mea ’ua patuhia te reira i ni’a i tā’u ra ’evanelia.</p>
            <p class="verse"><strong>9</strong> ’Oia mau, tē parau atu nei au ia ’outou na, ’ua patuhia ’outou i ni’a iho i tā’u nei ’evanelia ; nō reira ’a fa’ahiti mai i te mau mea ato’a tā ’outou e fa’ahiti mai nā roto i tō’u nei i’oa ; nō reira ’ia ti’aoro ’outou i te Metua, nō te maita’i o te ’ēkālesia, nā roto i tō’u nei i’oa, e fa’aro’o mai te Metua ia ’outou.</p>
            <p class="verse"><strong>10</strong> ’E mai te mea ’ua patuhia te ’ēkālesia i ni’a iho i tā’u nei ’evanelia, i reira e fa’a’ite mai te Metua i tāna iho mau ’ohipa i roto i te reira.</p>
            <p class="verse"><strong>11</strong> ’Āre’a rā ’ia ’ore te reira ’ia patuhia i ni’a iho i tā’u nei ’evanelia, ’e ’ia patuhia te reira i ni’a iho i te mau ’ohipa a te ta’ata nei, ’e ’aore rā i ni’a iho i te mau ’ohipa a te diabolo, ’oia mau tē parau atu nei au ia ’outou na, e ’oa’oa tō rātou i roto tā rātou mau ’ohipa nō te hō’ē noa tau, ’e ’aita e maoro e tae mai te hope’a, ’e i reira e tāpūhia rātou i raro ’e e hurihia atu i roto i te auahi, ’e mai reira mai e ’ore roa e ti’a ia rātou ’ia riro fa’ahou mai tō rātou huru mātāmua.</p>
            <p class="verse"><strong>12</strong> E pe’ehia atu ho’i rātou e tā rātou mau ’ohipa, nō tā rātou mau ’ohipa ho’i i tāpūhia ai rātou i raro ; nō reira, ’a ha’amana’o i te mau mea tā’u i fa’a’ite atu ia ’outou na.</p>
            <p class="verse"><strong>13</strong> Inaha, ’ua hōro’a atu vau i tā’u ’evanelia ia ’outou, ’e ’o teie te ’evanelia tā’u i hōro’a atu ia ’outou—’oia ho’i, ’ua haere mai au i roto i te ao nei nō te rave i te hina’aro o te Metua, nō te mea ’ua tono mai tō’u Metua iā’u.</p>
            <p class="verse"><strong>14</strong> ’E ’ua tono mai tō’u Metua iā’u ’ia fa’ateiteihia vau i ni’a i te sātauro ; ’e i muri iho i tō’u fa’ateiteira’ahia i ni’a i te sātauro, ’ia ti’a iā’u ’ia ’ume mai i te mau ta’ata ato’a iā’u nei ; ’e mai iā’u i fa’ateiteihia i ni’a e te mau ta’ata, ’oia ato’a ïa e fa’ateiteihia te mau ta’ata i ni’a e te Metua, ’ia ti’a mai i mua iā’u, ’ia ha’avāhia nō tā rātou ra mau ’ohipa, mai te mea e mea maita’i te reira ’e ’aore rā mai te mea e mea ’ino te reira—</p>
            <p class="verse"><strong>15</strong> ’E teie ïa te tumu i fa’ateiteihia ai au ; nō reira, ’ia au i te mana o te Metua, e ’ume mai au i te mau ta’ata ato’a iā’u nei, ’ia ha’avāhia rātou mai te au i tā rātou ra mau ’ohipa.</p>
            <p class="verse"><strong>16</strong> ’E a muri a’era, ’o ’oia ’o tē tātarahapa ’e tē bāpetizohia i tō’u ra i’oa, e fa’a’īhia ïa ; ’e ’ia fa’aitoito tāmau noa ’oia ē tae noa atu i te hope’a ra, inaha, e fa’ariro vau iāna ’ei mea hapa ’ore i mua i tō’u ra Metua i taua mahana ra e ti’a atu ai au nō te ha’avā i tō te ao nei.</p>
            <p class="verse"><strong>17</strong> ’E ’o ’oia ’o tē ’ore e fa’aitoito tāmau noa ē tae noa atu i te hope’a ra, ’o ’oia ïa tē tāpūhia i raro ’e ’o tē huri-ato’a-hia i roto i te auahi, ’e mai reira mai e ’ore roa e ti’a ia rātou ’ia riro fa’ahou mai tō rātou huru mātāmua, nō te mea ’o te reira ïa te huru parauti’a o te Metua.</p>
            <p class="verse"><strong>18</strong> ’E ’o teie ïa te parau ’o tāna i hōro’a mai i te mau tamari’i a te ta’ata nei. ’E nō te reira ho’i ’ua fa’atupu ’oia i te mau parau ’o tāna i hōro’a mai, ’e ’aita roa ’oia e ha’avare, e fa’atupu rā ’oia i tāna mau parau ato’a.</p>
            <p class="verse"><strong>19</strong> ’E ’aita roa te hō’ē mea vi’ivi’i e ō i roto i tōna bāsileia ; nō reira ’aita roa te hō’ē mea e ō atu i roto i tōna fa’aeara’a, maori rā ’o rātou ’o tei tāmā i tō rātou mau ’ahu i roto i tō’u ra toto, ’e nō tō rātou fa’aro’o, ’e te tātarahapara’a i tā rātou mau hara ato’a, ’e tō rātou ha’apa’o maita’i ē tae noa atu i te hope’a.</p>
            <p class="verse"><strong>20</strong> I teienei, ’o teie te fa’auera’a : ’A tātarahapa, ’outou pā’āto’a e te mau hope’a o te fenua nei, ’e ’a haere mai iā’u nei ’e ’ia bāpetizohia i tō’u nei i’oa, ’ia ha’amo’ahia ’outou nā roto i te fāri’ira’a i te Vārua Maita’i, ’ia ti’a ia ’outou ’ia ti’a mai ma te pōra’o ’ore i mua iā’u i te mahana hope’a ra.</p>
            <p class="verse"><strong>21</strong> ’Oia mau, ’oia mau, tē parau atu nei au ia ’outou na, ’o tā’u ’evanelia teie ; ’e ’ua ’ite ’outou i te mau mea i tītauhia ia ’outou ’ia rave i roto i tā’u nei ’ēkālesia ; ’e te mau ’ohipa tā ’outou i ’ite iā’u i te ravera’a ’o tā ’outou ato’a ïa e rave ; ’e te mau mea tā ’outou i ’ite iā’u i te ravera’a ’o tā ’outou ïa e rave.</p>
            <p class="verse"><strong>22</strong> Nō reira, mai te mea e rave ’outou i teie mau mea, e ao ïa tō ’outou, nō te mea e fa’ateiteihia ’outou i te mahana hope’a.</p>
            <p class="verse"><strong>23</strong> ’A pāpa’i i te mau mea tā ’outou i ’ite na ’e i fa’aro’o na, maori rā i te mau mea ’o tei ’ōpanihia.</p>
            <p class="verse"><strong>24</strong> ’A pāpa’i i te mau ’ohipa a teie nei feiā, ’o tē tupu a muri atu, mai tei pāpa’ihia, nō te mau mea i tupu na.</p>
            <p class="verse"><strong>25</strong> Inaha ho’i, nā roto mai i te mau buka i pāpa’ihia ra, ’e ’o te pāpa’ihia ho’i a muri atu, e ha’avāhia ai teie nei feiā, nā roto i te reira e ’itehia ai tā rātou mau ’ohipa i te ta’ata nei.</p>
            <p class="verse"><strong>26</strong> ’E inaha, ’ua pāpa’ihia te mau mea ato’a e te Metua ; nō reira nā roto mai i te mau buka ’o tē pāpa’ihia e ha’avāhia ai tō te ao nei.</p>
            <p class="verse"><strong>27</strong> ’E ’ua ’ite ānei ’outou ē, e riro ’outou ’ei mau ha’avā nō teie nei feiā, mai te au i te ha’avāra’a ’o tā’u e hōro’a atu ia ’outou ; ’o tē riro ho’i ’ei mea tia. Nō reira, e aha tō ’outou huru e au ai ? ’Oia mau tē parau atu nei au ia ’outou na, mai iā’u nei ïa.</p>
            <p class="verse"><strong>28</strong> ’E i teienei, tē haere nei au i te Metua. ’E ’oia mau tē parau atu nei au ia ’outou na, te mau mea ato’a tā ’outou e ani atu i te Metua i tō’u nei i’oa, e hōro’ahia mai ïa ia ’outou.</p>
            <p class="verse"><strong>29</strong> Nō reira, ’a ani, ’e e fāri’i ’outou ; ’a pātōtō, ’e e ’īritihia mai ïa ia ’outou ; ’e ’o ’oia ’o tē ani, e fāri’i ïa ; ’e ’o ’oia ’o tē pātōtō, e ’īritihia mai ïa.</p>
            <p class="verse"><strong>30</strong> ’E i teienei, inaha, ’ua rahi tō’u ’oa’oa, ē tae roa atu i te ’īra’a, nō ’outou, ’e nō teie nei u’i ato’a ; ’oia ïa, ’e tē ’oa’oa nei ho’i te Metua ’e te mau melahi mo’a ato’a ho’i, nō ’outou ’e nō teie nei u’i ; ’e ’aita roa ho’i te hō’ē nō rātou i mo’e.</p>
            <p class="verse"><strong>31</strong> Inaha, tē hina’aro nei au ’ia ’ite pāpū ’outou ; tē parau nei au nō rātou ’o tē ora nei i teie nei, i roto i teie u’i ; ’e ’aita te hō’ē o rātou e mo’e ; ’e nā roto ia rātou i fāri’i ai au i te ’īra’a nō te ’oa’oa.</p>
            <p class="verse"><strong>32</strong> Inaha rā, tē ’oto nei au nō te maha o te u’i mai teie atu u’i, nō te mea ’ua arata’i-tītī-hia rātou e ana ’oia ho’i mai te tamaiti o te pohe ; ’e e ho’o atu ho’i rātou iā’u nō te ’ārio ’e te ’auro, ’e nō taua mea ra e pau i te huhu ’e ’o tē tomohia ’e ’o te ’eiāhia e te feiā ’eiā. ’E i taua mahana ra e fa’autu’a ai au ia rātou, ē tae noa atu ho’i i te fa’afāriura’a i tā rātou mau ’ohipa i ni’a iho i tō rātou iho upo’o.</p>
            <p class="verse"><strong>33</strong> ’E i muri a’era, ’ia fa’aoti a’era Iesu i teie mau parau, ’ua nā ’ō atu ra ’oia i tāna ra mau pipi : ’A tomo ’outou nā te ’ūputa piriha’o ; e mea piriha’o ho’i te ’ūputa, ’e e mea oaoa ho’i te ’ē’a e tae atu ai i te ora, e mea iti ho’i ’o tē ’ite atu i te reira ; ’āre’a rā e mea ’ā’ano te ’ūputa, ’e e mea ateatea te ’ē’a e tae atu ai i te pohe, ’e e rave rahi ho’i te nā reira i te haere, ’e ’ia tae mai te pō, ’aore atu ra e ti’a i te ta’ata ’ia rave i te ’ohipa.</p>
            <p class="verse">’Ua hina’aro e iva o nā pipi e ’ahuru ’e ma piti ’ia fāri’i i te ’āi’a i roto i te bāsileia o te Mesia ’ia pohe ana’e rātou, ’e ’ua fāri’i rātou i te fafaura’a nō te reira—’Ua hina’aro nā ’āti Nephi e toru ’ia ora noa i ni’a i te fenua nei ē tae noa atu ’ua ho’i mai Iesu, ’e ’ua hōro’ahia te mana ia rātou i ni’a a’e i te pohe—’Ua fa’ahuru-’ē-hia rātou ’e ’ua ’ite rātou i te mau mea ’aita roa e ti’a ’ia parauhia, ’e tē tāvini nei rātou i rotopū i te mau ta’ata. Fātata 34–35M.M.</p>
        </section>
    </main>
</body>
</html>