<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>4 Ne Chapitre 1 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>4 Ne Chapitre 1</h1>
    </header>
    <nav>
        <a href="index.html">Retour à la Table des Matières</a>
        <a href="chapter85.html">Chapitre Précédent</a>
    </nav>
    <main>
        <section>
            <p class="verse"><strong>1</strong> ’E i muri a’era, ’ia ma’iri ihora te toru ’ahuru ’e ma maha o te matahiti, ’e ’oia ato’a te toru ’ahuru ’e ma pae, ’e inaha, ’ua fa’ati’a te mau pipi a Iesu i te ’ēkālesia a te Mesia i roto i te mau fenua pā’āto’a ē ’ati noa a’e. ’E ’o rātou e rave rahi ’o tei haere mai ia rātou ma te tātarahapa mau i tā rātou mau hara, ’ua bāpetizohia ïa nā roto i te i’oa o Iesu ; ’e ’ua fāri’i ato’a ho’i rātou i te Vārua Maita’i.</p>
            <p class="verse"><strong>2</strong> ’E i muri a’era, ’ia tae i te toru ’ahuru ’e ma ono o te matahiti, ’ua fa’afāriuhia te mau ta’ata pā’āto’a i ni’a i te fenua i te Fatu, te mau ’āti Nephi ’e te mau ’āti Lamana, ’e ’aita roa te mau mārōra’a ’e te mau tama’ira’a i tupu i rotopū ia rātou, ’e ’ua rave te ta’ata tāta’itahi i te mea ti’a te tahi i te tahi.</p>
            <p class="verse"><strong>3</strong> ’E ’ua ’āmui-tāhō’ē-hia tā rātou mau mea ato’a i rotopū ia rātou ; nō reira ’aita e feiā tao’a ’e te veve, ’aita e feiā tītī ’e te ti’amā, ’āre’a rā ’ua riro rātou pā’āto’a ’ei feiā ti’amā, ’e ’ei feiā ’o tē fāri’i i te hōro’ara’a nō ’ō mai i te ra’i ra.</p>
            <p class="verse"><strong>4</strong> ’E i muri a’era, ’ua ma’iri ato’a ihora te toru ’ahuru ’e ma hitu o te matahiti, ’e tē vai noa ra te hau i ni’a i te fenua.</p>
            <p class="verse"><strong>5</strong> ’E ’ua ravehia te mau ’ohipa rahi ’e te māere e te mau pipi a Iesu, ’e nō reira ho’i ’ua fa’aora rātou i te feiā ma’i, ’ua fa’ati’a mai i te feiā pohe, ’ua fa’aora i te feiā piri’o’i ’ia haere, ’e te feiā matapō ’ia ’ite, ’e te feiā tari’a turi ’ia fa’aro’o ; ’e ’ua rave rātou i te mau huru semeio ato’a i rotopū i te mau tamari’i a te ta’ata nei ; ’e ’aita roa rātou i rave i te hō’ē a’e semeio maori rā ’ua ravehia te reira nā roto i te i’oa o Iesu.</p>
            <p class="verse"><strong>6</strong> ’E ’ua ma’iri ihora te toru ’ahuru ’e ma va’u o te matahiti, ’e mai te reira ato’a te toru ’ahuru ’e ma iva, ’e te maha ’ahuru ’e ma hō’ē, ’e te maha ’ahuru ’e ma piti, ’oia ïa, ’e ’ua ma’iri ato’a ihora te maha ’ahuru ’e ma iva, ’e ’oia ato’a te pae ’ahuru ’e ma hō’ē, ’e te pae ’ahuru ’e ma piti ; ’oia ïa, ē tae noa atu ’ua ma’iri ato’a te pae ’ahuru ’e ma iva o te mau matahiti.</p>
            <p class="verse"><strong>7</strong> ’E ’ua ha’amanuia rahi te Fatu ia rātou i ni’a i te fenua ; ’oia ïa, ’e nō reira ho’i ’ua patu fa’ahou rātou i te mau ’oire i te vāhi nō te mau ’oire i pa’apa’a i te auahi.</p>
            <p class="verse"><strong>8</strong> ’Oia ïa, ’ua patu fa’ahou rātou i taua ’oire rahi ra nō Zarahemela.</p>
            <p class="verse"><strong>9</strong> ’Āre’a rā e rave rahi te mau ’oire i tomo, ’e ’ua haere mai ra te mau pape i ni’a ’e ’ua tāpo’ihia i te reira ; nō reira, ’aita roa i ti’a i teie mau ’oire ’ia fa’a’āpīhia.</p>
            <p class="verse"><strong>10</strong> ’E i teienei, inaha, i muri a’era, ’ua tupu rahi te pūai o te mau ta’ata o Nephi, ’e ’ua tupu ’oi’oi rahi rātou ’e ’ua riro mai ho’i ’ei feiā nehenehe ’e te auhia.</p>
            <p class="verse"><strong>11</strong> ’E tē fa’aipoipohia ra rātou, ’e te hōro’ahia ra ’ia fa’aipoipohia, ’e tē ha’amaita’ihia ra mai te au i te rahi o te mau fafaura’a ’o tā te Fatu i fafau atu ia rātou.</p>
            <p class="verse"><strong>12</strong> ’E ’aita rātou i pe’e atu i te mau ’ohipa ’e te ’ōro’a nō te ture a Mose ; ’āre’a rā ’ua pe’e atu rātou i te mau fa’auera’a tei fāri’ihia e rātou nō ’ō mai i tō rātou Fatu ’e tō rātou Atua, ma te tāmau noa i te ha’apae i te mā’a ’e i te pure, ’e i te ha’aputuputu pinepine nō te pure ’e nō te fa’aro’o i te parau a te Fatu.</p>
            <p class="verse"><strong>13</strong> ’E i muri a’era, ’aita roa te mārōra’a i tupu i rotopū i te mau ta’ata ato’a i ni’a i te fenua ato’a ; ’āre’a rā ’ua ravehia te mau semeio rahi i rotopū i te mau pipi a Iesu.</p>
            <p class="verse"><strong>14</strong> ’E i muri a’era, ’ua ma’iri ihora te hitu ’ahuru ’e ma hō’ē o te matahiti, ’e ’oia ato’a te hitu ’ahuru ’e ma piti o te matahiti ; ’oia ïa, i te pae hope’a, ē tae noa atu ’ua ma’iri te hitu ’ahuru ’e ma iva o te matahiti ; ’oia ïa, ē tae noa atu ’ua ma’iri hō’ē hānere matahiti, ’e ’ua hope roa te mau pipi a Iesu, ’o tāna i mā’iti ra, i te haere atu i te pāradaiso o te Atua, maori rā nā pipi e to’otoru ’o tē pārahi ra ; ’e tē vai ra te tahi atu ā mau pipi i fa’atōro’ahia ’ei mono nō rātou ; ’e e rave rahi ato’a tō taua u’i ra tei pohe.</p>
            <p class="verse"><strong>15</strong> ’E i muri a’era, ’aita te mārōra’a i tupu i ni’a i te fenua, nō te mea ’ua vai te aroha o te Atua i roto i te ’ā’au o te mau ta’ata.</p>
            <p class="verse"><strong>16</strong> ’E ’aita ho’i te nounou i tupu, ’aita te mārōra’a, ’aita te ti’arepu, ’aita te tai’ata, ’aita te ha’avare, ’aita te taparahi ta’ata, ’e ’aita te mau huru ’ohipa hā’iri’iri ato’a ; ’e ’oia mau roa ’aita ho’i e mau ta’ata i ’oa’oa roa atu i rotopū i te mau ta’ata i hāmanihia e te rima o te Atua.</p>
            <p class="verse"><strong>17</strong> ’Aita e feiā ’eiā haru, ’aita e ta’ata taparahi ta’ata, ’aita ato’a e mau ’āti Lamana, ’e ’aita ato’a e mau pupu ta’ata ta’a ’ē ; ’ua riro rā rātou ’ei hō’ē, e mau tamari’i nā te Mesia ; ’e e feiā ’āi’a i te bāsileia o te Atua.</p>
            <p class="verse"><strong>18</strong> ’E e ao ho’i tō rātou ! Nō te mea ’ua ha’amaita’i te Fatu ia rātou i roto i tā rātou mau ’ohipa ato’a ; ’oia ïa, ’ua ha’amaita’ihia ’e ’ua ha’amanuiahia rātou ē tae noa atu ’ua ma’iri hō’ē hānere ’e hō’ē ’ahuru matahiti ; ’e ’ua mou te u’i mātāmua i muri a’e i te Mesia, ’e ’aita e mārōra’a i ni’a te fenua tā’āto’a.</p>
            <p class="verse"><strong>19</strong> ’E i muri a’era, ’ua pohe ihora ’o Nephi, ’o tei pāpa’i i teie nei pāpa’a parau, (e ’ua pāpa’i ’oia i te reira i ni’a i te mau ’api a Nephi ra) ’e ’ua riro ihora tāna tamaiti ra ’o Amosa ’ei mono nōna i te pāpa’ira’a i te reira ; ’e ’ua pāpa’i ato’a ’oia i ni’a i te mau ’api a Nephi ra.</p>
            <p class="verse"><strong>20</strong> ’E ’ua pāpa’i ’oia i te reira e va’u ’ahuru ’e ma maha matahiti, ’e ’ua vai noa te hau i ni’a i te fenua, maori rā te tahi noa pae iti o te mau ta’ata ’o tei tāiva i te ’ēkālesia ’e ’o tei rave i te i’oa o te mau ’āti Lamana i ni’a iho ia rātou ; nō reira ’ua ha’amata fa’ahou te mau ’āti Lamana i te tupu i ni’a i te fenua.</p>
            <p class="verse"><strong>21</strong> ’E i muri a’era, ’ua pohe ato’a ihora ’o Amosa, (hō’ē ïa hānere e iva ’ahuru ’e ma maha matahiti i muri a’e i te taera’a mai o te Mesia) ’e ’ua riro ihora tāna tamaiti ra ’o Amosa ’ei mono nōna i te pāpa’ira’a i te pāpa’a parau ; ’e ’ua pāpa’i ato’a ho’i ’oia i ni’a i te mau ’api a Nephi ra ; ’e ’ua pāpa’ihia ïa i roto i te buka a Nephi, ’oia ho’i teie nei buka.</p>
            <p class="verse"><strong>22</strong> ’E i muri a’era, ’ua ma’iri ihora te piti hānere o te matahiti ; ’e ’ua mou pā’āto’a te piti o te u’i, maori rā te hō’ē pae iti noa.</p>
            <p class="verse"><strong>23</strong> ’E i teienei, tē hina’aro nei au, ’o Moromona, ’ia ’ite ’outou ē, ’ua fānau rahi te mau ta’ata, ’e nō reira ho’i ’ua purara rātou nā ni’a i te fenua tā’āto’a, ’e ’ua riro ho’i rātou ’ei feiā tao’a rahi, nō tō rātou manuia i roto i te Mesia ra.</p>
            <p class="verse"><strong>24</strong> ’E i teienei, ’ia tae a’era i te piti hānere ’e ma hō’ē matahiti, ’ua ha’amata ihora te tahi pae i rotopū ia rātou i te fa’ateiteihia i roto i te te’ote’o, mai te ’ō’omora’a i te mau ’ahu moni rahi, ’e te tāmaura’a i te mau poe nehenehe, ’e te mau mea nehenehe o teie nei ao.</p>
            <p class="verse"><strong>25</strong> ’E mai te reira mai taime ’aita tā rātou mau faufa’a ’e tā rātou mau tao’a i ’āmui-tāhō’ē-hia i rotopū ia rātou.</p>
            <p class="verse"><strong>26</strong> ’E ’ua ha’amata rātou i te fa’ata’a ’ē ia rātou i roto e rave rahi mau huru pupu ; ’e ’ua ha’amata rātou i te patu i te mau ’ēkālesia nā rātou iho ’ia roa’a tā rātou faufa’a, ’e ’ua ha’amata ho’i i te fa’aru’e i te ’ēkālesia mau a te Mesia.</p>
            <p class="verse"><strong>27</strong> ’E i muri a’era, ’ia ma’iri a’era te piti hānere ’e hō’ē ’ahuru matahiti, ’ua tupu mai e rave rahi mau ’ēkālesia i ni’a i te fenua ; ’oia ïa, e rave rahi te mau ’ēkālesia tei parau ē ’ua ’itea ia rātou te Mesia, ’āre’a rā ’ua fa’aru’e rātou i te mau tufa’a rahi nō tāna ’evanelia, ’e nō reira ho’i ’ua fāri’i rātou i te mau huru ’ohipa ’ī’ino ato’a, ’e ’ua hōro’a atu rātou i te mea mo’a i te ta’ata i ’ōpanihia nō tōna ti’amā ’ore.</p>
            <p class="verse"><strong>28</strong> ’E ’ua tupu rahi roa taua ’ēkālesia nei nō te mau ’ohipa ’ī’ino, ’e nō te mana o Sātane tei haru i tō rātou ’ā’au.</p>
            <p class="verse"><strong>29</strong> ’E ’oia ato’a, tē vai fa’ahou ra te tahi ’ēkālesia tei huna i te Mesia ; ’e ’ua hāmani ’ino rātou i tō te ’ēkālesia mau a te Mesia, nō tō rātou ha’eha’a ’e nō tō rātou ti’aturi i te Mesia ; ’e ’ua vahavaha mai ho’i ia rātou nō te mau semeio e rave rahi i ravehia i rotopū ia rātou ra.</p>
            <p class="verse"><strong>30</strong> Nō reira ’ua fa’a’ohipa rātou i te mana ’e te ha’amanara’a i ni’a i te mau pipi a Iesu, ’o tei pārahi i rotopū i tō te ’ēkālesia, ’e ’ua huri atu ia rātou i roto i te fare tāpe’ara’a ; ’āre’a rā nā roto i te mana nō te parau a te Atua tei vai na i roto ia rātou ra, ’ua pararī ihora te fare tāpe’ara’a nā te ’āfara’a, ’e ’ua haere atu ra rātou ma te rave i te mau semeio rahi i rotopū ia rātou.</p>
            <p class="verse"><strong>31</strong> Terā rā, noa atu ā teie mau semeio ato’a i ravehia, ’ua fa’a’eta’eta noa te mau ta’ata i tō rātou ’ā’au, ’e ’ua tītau ’ia taparahi mai ia rātou, mai tā te mau ’āti Iuda i Ierusalema i tītau ’ia taparahi ia Iesu, mai te au i tāna parau.</p>
            <p class="verse"><strong>32</strong> ’E ’ua huri ia rātou i roto i te mau umu auahi, ’e ’ua haere mai rātou i rāpae ’e ’aita roa i fāri’i i te hō’ē pēpē.</p>
            <p class="verse"><strong>33</strong> ’E ’ua huri ato’a ia rātou i roto i te mau ana o te mau ’ānimara ’ōviri, ’e ’ua ha’uti noa ihora rātou i te mau ’ānimara ’ōviri mai te hō’ē tamari’i e ha’uti ra i te fanau’a māmoe ; ’e ’ua haere mai rātou i rāpae mai rotopū mai ia rātou, ’e ’aita roa i fāri’i i te hō’ē pēpē.</p>
            <p class="verse"><strong>34</strong> ’Ua fa’a’eta’eta rā te mau ta’ata i tō rātou ’ā’au, ’e ’ua arata’ihia ho’i rātou e te mau tahu’a ha’avare e rave rahi ’e te mau peropheta ha’avare e rave rahi nō te patu i te mau ’ēkālesia e rave rahi, ’e nō te rave ho’i i te mau huru ’ohipa ’ī’ino ato’a. ’E ’ua tūpa’i mai rātou i te mau ta’ata o Iesu ; ’aita rā te mau ta’ata o Iesu i tūpa’i fa’ahou atu. ’E nō reira ’ua paruparu tō rātou fa’aro’o ’e ’ua rave i te parauti’a ’ore, i terā matahiti ’e i terā matahiti, ē tae roa atu ’ua ma’iri e piti hānere ’e toru ’ahuru matahiti.</p>
            <p class="verse"><strong>35</strong> ’E i teienei, i muri a’era, i teie matahiti, ’oia ïa, i te piti hānere ’e toru ’ahuru ’e ma hō’ē o te matahiti, ’ua tupu te ’āmahamahara’a rahi i rotopū i te mau ta’ata.</p>
            <p class="verse"><strong>36</strong> ’E i muri a’era, i teie matahiti ’ua ’itehia te tahi mau ta’ata ’o tei ma’irihia te i’oa te mau ’āti Nephi, ’e ’ua riro rātou ’ei feiā fa’aro’o mau i te Mesia ; ’e i rotopū ia rātou tē vai ato’a ra te tahi mau ta’ata ’o tei ma’irihia te i’oa te mau ’āti Lamana—te mau ’āti Iakoba, ’e te mau ’āti Iosepha, ’e te mau ’āti Zorama.</p>
            <p class="verse"><strong>37</strong> Nō reira ’ua ma’irihia te i’oa o te feiā ti’aturi mau i te Mesia, ’e tei ha’amori mau i te Mesia, (’e tei rotopū ia rātou nā pipi to’otoru a Iesu ’o tē pārahi ra) ’o te mau ’āti Nephi ïa, ’e te mau ’āti Iakoba, ’e te mau ’āti Iosepha, ’e te mau ’āti Zorama.</p>
            <p class="verse"><strong>38</strong> ’E i muri a’era, ’o rātou ’o tei pāto’i i te ’evanelia ’ua pi’ihia rātou e mau ’āti Lamana, e mau ’āti Lemuela, e mau ’āti Isema’ela ; ’e ’aita tō rātou fa’aro’o i paruparu, ’āre’a rā ’ua pāto’i mau rātou i te ’evanelia a te Mesia ; ’e ’ua ha’api’i rātou i tā rātou mau tamari’i ’eiaha roa e ti’aturi i te reira, mai tō rātou mau metua te huru ’o tei paruparu i te mātāmua roa.</p>
            <p class="verse"><strong>39</strong> ’E ’ua tupu te reira nō te mau ’ohipa ’ī’ino ’e te mau ’ohipa vi’ivi’i a tō rātou mau metua, mai tō te mātāmua roa mai ā. ’E ’ua ha’api’ihia rātou ’ia ’ino’ino atu i te mau tamari’i a te Atua, mai te mau ’āti Lamana i ha’api’ihia ’ia ’ino’ino atu i te mau tamari’i a Nephi mai te mātāmua mai ā.</p>
            <p class="verse"><strong>40</strong> ’E i muri a’era, ’ua ma’iri te piti hānere ’e maha ’ahuru ’e ma maha matahiti, ’e ’o te reira ïa te huru o te mau ’ohipa a taua feiā ra. ’E ’ua tupu te feiā parauti’a ’ore i te rahi, ’e ’ua hau roa atu rātou i te rahi i te mau ta’ata o te Atua.</p>
            <p class="verse"><strong>41</strong> ’E ’ua tāmau noa rātou i te patu i te mau fare purera’a nō rātou iho, ’e ’ua fa’a’una’una i te reira i te mau huru tao’a rahi ato’a. ’E i reira ’ua ma’iri ihora te piti hānere e pae ’ahuru matahiti ’e te piti hānere ’e ono ’ahuru matahiti.</p>
            <p class="verse"><strong>42</strong> ’E i muri a’era, ’ua ha’amata fa’ahou ihora te mau ta’ata parauti’a ’ore o taua feiā ra i te fa’ati’a i te mau tapura’a huna ’e te mau pupu ’ohipa huna a Gadianetona ra.</p>
            <p class="verse"><strong>43</strong> ’E ’ua ha’amata ato’a te mau ta’ata i parauhia te mau ta’ata o Nephi, i te fa’atupu i te te’ote’o i roto i tō rātou ’ā’au, nō tā rātou mau tao’a rahi, ’e ’ua riro rātou ’ei feiā te’ote’o mai tō rātou mau taea’e, mai te mau ’āti Lamana.</p>
            <p class="verse"><strong>44</strong> ’E mai taua tau atu ra ’ua ha’amata te mau pipi i te ’oto nō te mau hara a tō te ao nei.</p>
            <p class="verse"><strong>45</strong> ’E i muri a’era, ’ia ma’iri te toru hānere matahiti, ’ua riro te mau ta’ata o Nephi ’e te mau ’āti Lamana ’ei feiā parauti’a ’ore roa, ’e ’ua riro tō te tahi huru mai tō te tahi.</p>
            <p class="verse"><strong>46</strong> ’E i muri a’era, ’ua purara te feiā ’eiā haru o Gadianetona nā ni’a i te fenua tā’āto’a ; ’e ’aita roa te hō’ē a’e ta’ata parauti’a e vai ra, maori rā te mau pipi a Iesu. ’E ’ua ha’apu’e rahi rātou i te ’auro ’e te ’ārio, ’e ’ua ho’o atu ’e ’ua ho’o mai rātou i roto i te mau huru tapihoora’a ato’a.</p>
            <p class="verse"><strong>47</strong> ’E i muri a’era, ’ia ma’iri te toru hānere ’e pae matahiti, (tē vai noa ra te mau ta’ata i roto i te parauti’a ’ore) ’ua pohe ihora Amosa ; ’e nā tōna taea’e, ’o Amarona, i ha’apa’o i te pāpa’a parau ’ei mono nōna.</p>
            <p class="verse"><strong>48</strong> ’E i muri a’era, ’ia ma’iri te toru hānere ’e piti ’ahuru matahiti, ’ua fa’ahepohia ihora Amarona e te Vārua Maita’i ’ia huna i te mau pāpa’a parau mo’a—’oia ïa, i te mau pāpa’a parau mo’a ato’a i tu’uhia mai mai terā u’i i terā u’i, ’o tei riro ’ei mea mo’a—ē tae noa atu i te toru hānere ’e piti ’ahuru matahiti i muri a’e i te taera’a mai o te Mesia.</p>
            <p class="verse"><strong>49</strong> ’E ’ua huna ’oia i te reira i te Fatu ra, ’ia tae fa’ahou mai te reira i te toe’a o te ’utuāfare o Iakoba, mai te au i te mau parau tohu ’e te mau fafaura’a a te Fatu. ’E ’o te hope’a teie nō te pāpa’a parau tuatāpapa a Amarona.</p>
            <p class="verse">Te Buka a Moromona</p>
            <p class="verse">’Ua ha’api’i Amarona ia Moromona nō ni’a i te mau pāpa’a parau mo’a—’Ua ha’amata te ’arora’a i rotopū i te mau ’āti Nephi ’e te mau ’āti Lamana—’Ua rave-’ē-hia atu nā toru ’āti Nephi—’Ua vai noa te mau ’ohipa ’ī’ino, te ti’aturi ’ore, te mau ’ohipa tahutahu, ’e te ’ohipa diabolo. Fātata 321–326M.M.</p>
            <p class="verse">=== Morm Chapitre 1 ===</p>
            <p class="verse"><strong>1</strong> ’E i teienei, tē pāpa’i nei au, ’o Moromona, i te hō’ē pāpa’a parau nō te mau mea tā’u i ’ite ’e tā’u ato’a ho’i i fa’aro’o, ’e tē ma’iri nei au i tō te reira i’oa te Buka a Moromona.</p>
            <p class="verse"><strong>2</strong> ’E i te taime i huna ai Amarona i te mau pāpa’a parau i te Fatu ra, ’ua haere mai ra ’oia iā’u nei, (’ua fātata tō’u matahiti i te hō’ē ’ahuru ’e ’ua ha’amata vau i te ha’api’ihia ’ia au i te ’ite o tō’u ra mau ta’ata) ’e ’ua nā ’ō mai ra Amarona iā’u : ’Ua ’ite au ē, e tamari’i ha’apa’o maita’i ’oe ’e te ’oi’oi i te ’ite.</p>
            <p class="verse"><strong>3</strong> Nō reira, ’ia tae tō ’oe ra matahiti i te piti ’ahuru ’e ma maha, ’ua hina’aro vau ia ’oe ’ia ha’amana’o i te mau mea tā ’oe i ha’api’i mai nō ni’a i teie nei feiā ; ’e ’ia taeahia tō ’oe matahiti, ’a haere atu i te fenua ra nō Anituma, ē tae roa atu i te hō’ē ’āivi i parauhia ’o Sima ; ’e i reira tō’u vaiihora’a atu i te Fatu i te mau ’ō’otira’a mo’a ato’a nō ni’a i teie nei feiā.</p>
            <p class="verse"><strong>4</strong> ’E inaha, e rave atu ’oe i te mau ’api a Nephi ia ’oe ra, ’e te toe’a ra e vaiiho noa ïa ’oe i tō rātou iho vāhi ; ’e e ’ō’oti ’oe i te mau mea ato’a tā ’oe i ha’api’i mai nō ni’a i teie nei feiā i ni’a i te mau ’api a Nephi.</p>
            <p class="verse"><strong>5</strong> ’E ’o vau nei, ’o Moromona, e hua’ai au nō Nephi, (’e te i’oa o tō’u ra metua tāne ’o Moromona ato’a ïa) ’e ’ua ha’amana’o vau i te mau mea tā Amarona i fa’aue mai iā’u.</p>
            <p class="verse"><strong>6</strong> ’E i muri a’era, ’ia tae a’era tō’u matahiti i te ’ahuru ’e ma hō’ē, ’ua hōpoihia atu ra vau e tō’u metua tāne i te fenua i te pae apato’a, ’oia i te fenua nō Zarahemela ra.</p>
            <p class="verse"><strong>7</strong> ’Ua ’ī te fenua tā’āto’a i te mau fare, ’e ’ua rahi roa ato’a te ta’ata, mai te one tahatai ra.</p>
            <p class="verse"><strong>8</strong> ’E i muri a’era, i taua iho matahiti ra ’ua tupu te ’arora’a i rotopū i te mau ’āti Nephi, ’e ’o rātou ho’i teie, ’oia ho’i, te mau ’āti Nephi, ’e te mau ’āti Iakoba, ’e te mau ’āti Iosepha, ’e te mau ’āti Zorama ; ’e teie ’arora’a tei rotopū ïa i te mau ’āti Nephi ’e te mau ’āti Lamana, ’e te mau ’āti Lemuela, ’e te mau ’āti Isema’ela.</p>
            <p class="verse"><strong>9</strong> I teienei ’ua parauhia te mau ’āti Lamana, ’e te mau ’āti Lemuela, ’e te mau ’āti Isema’ela e mau ’āti Lamana, ’e teie nā pupu e piti ’ua parauhia ïa, te mau ’āti Nephi ’e te mau ’āti Lamana.</p>
            <p class="verse"><strong>10</strong> ’E i muri a’era, ’ua ha’amatahia taua ’arora’a ra i te mau ’ōti’a nō Zarahemela, i pīha’i iho i te mau pape nō Sidona.</p>
            <p class="verse"><strong>11</strong> ’E i muri a’era, ’ua ha’aputuputu ’āmui mai te mau ’āti Nephi i te mau ta’ata e rave rahi, ’e ’ua hau atu te reira i te toru ’ahuru tauatini. ’E i muri a’era, i taua iho matahiti ra ’ua tupu te mau ’arora’a e rave rahi, ’e ’ua pau te mau ’āti Lamana i te mau ’āti Nephi, ’e ’ua taparahi pohe rātou e rave rahi.</p>
            <p class="verse"><strong>12</strong> ’E i muri a’era, ’ua fa’a’ore te mau ’āti Lamana i tā rātou ’ōpuara’a, ’e ’ua tae mai te hau i ni’a i te fenua ; ’e ’ua vai noa atu ra te hau nō te ārea e maha matahiti te maoro, ’e ’aita roa te ha’amani’ira’a toto i tupu.</p>
            <p class="verse"><strong>13</strong> ’Āre’a rā ’ua vai noa te parauti’a ’ore i ni’a i te fenua tā’āto’a, ’e nō reira ho’i ’ua rave ’ē atu te Fatu i tāna mau pipi herehia, ’e i ’ore ai te ’ohipa nō te mau semeio ’e nō te fa’aorara’a nō te mau ’ohipa ’ī’ino a te mau ta’ata.</p>
            <p class="verse"><strong>14</strong> ’E ’aita a’era te mau hōro’ara’a i tae mai nō ’ō mai i te Fatu ra, ’e ’aita ho’i te Vārua Maita’i i tae mai i ni’a ia rātou nō tō rātou parauti’a ’ore ’e te ti’aturi ’ore.</p>
            <p class="verse"><strong>15</strong> ’E ’ua tae a’era tō’u matahiti i te ’ahuru ’e ma pae e nō tō’u ho’i ’ā’au ha’apa’o maita’i, nō reira ’ua haere mai ra te Fatu e fārerei iā’u, ’e ’ua ta’a ihora vau ē ’ua ’ite ihora ho’i i te maita’i o Iesu.</p>
            <p class="verse"><strong>16</strong> ’E ’ua fa’aitoito ihora vau ’ia a’o atu i teie nei feiā, ’āre’a rā ’ua tāpirihia tō’u vaha, ’e ’ua ’ōpanihia vau ’ia a’o atu ia rātou ; inaha ho’i, ’ua hina’aro mau rātou ’ia pāto’i atu i tō rātou Atua ; ’e ’ua ’āfa’i-’ē-hia atu te mau pipi herehia i rāpae i te fenua nō tā rātou mau ’ohipa ’ī’ino.</p>
            <p class="verse"><strong>17</strong> ’Āre’a rā ’ua pārahi noa vau i rotopū ia rātou, ’e ’ua ’ōpanihia ho’i au ’ia a’o atu ia rātou, nō te ’eta’eta o tō rātou ra ’ā’au ; ’e nō te ’eta’eta o tō rātou ’ā’au ’ua ’anatemahia te fenua nō rātou.</p>
            <p class="verse"><strong>18</strong> ’E nā teie feiā ’eiā haru o Gadianetona, ’o tei fa’aea na i rotopū i te mau ’āti Lamana, i fa’a’ino i te fenua, ’e nō reira ho’i ’ua ha’amata te mau ta’ata i te huna i tā rātou mau tao’a i raro i te repo ; ’e ’ua riro atu ra te reira ’ei mea mo’e ’ōhie, nō te mea ’ua ’anatema te Fatu i te fenua, i ’ore ai i ti’a ia rātou ’ia tāpe’a noa ’e ’ia rave fa’ahou mai i te reira.</p>
            <p class="verse"><strong>19</strong> ’E i muri a’era, ’ua tupu a’era te mau ’ohipa tahutahu, te mau ’ohipa diabolo, ’e te mau ’ohipa hi’ohi’o ; ’e ’ua tae mai ra te mana o taua vārua ’ino ra i ni’a i te fenua tā’āto’a, ’e ’ua tupu mau atu ra te mau parau ato’a a Abinadi, ’e tā Samuela te ’āti Lamana ato’a.</p>
            <p class="verse">’Ua arata’i Moromona i te mau nu’u fa’ehau o te mau ’āti Nephi—’Ua tupu te ha’amani’ira’a toto ’e te taparahira’a ta’ata i ni’a i te fenua—’Ua autā ’e ’ua ’oto te mau ’āti Nephi nō te māuiui i fāri’ihia e te feiā i ’anatemahia—’Ua hope tō rātou mahana nō te fāri’i i te maita’i—’Ua fāri’i Moromona i te mau ’api a Nephi—’Ua haere noa te mau ’arora’a. Fātata 327–350M.M.</p>
            <p class="verse">=== Morm Chapitre 2 ===</p>
            <p class="verse"><strong>1</strong> ’E i muri a’era, i taua iho matahiti ra, ’ua tupu te ’arora’a i rotopū i te mau ’āti Nephi ’e te mau ’āti Lamana. ’E noa atu ā ïa tō’u nei ’āpī, e tino huru rahi rā to’u ; nō reira ’ua mā’iti te mau ta’ata o Nephi iā’u ’ia riro ’ei ta’ata fa’atere nō rātou, ’e ’aore rā ’ei ta’ata fa’atere nō tō rātou mau nu’u fa’ehau.</p>
            <p class="verse"><strong>2</strong> Nō reira, i muri a’era, i te ’ahuru ’e ma ono o tō’u matahiti ’ua haere atu vau ’ei ra’atira nō te hō’ē nu’u fa’ehau o te mau ’āti Nephi, nō te ’aro atu i te mau ’āti Lamana ; nō reira ’ua ma’iri ihora te toru hānere e piti ’ahuru ’e ma ono o te matahiti.</p>
            <p class="verse"><strong>3</strong> ’E i muri a’era, i te toru hānere e piti ’ahuru ’e ma hitu o te matahiti, ’ua haere mai ra te mau ’āti Lamana e ’aro ia mātou ma te pūai rahi, ’e nō reira ho’i ’ua fa’ari’ari’a rātou i tō’u ra mau nu’u fa’ehau ; nō reira ’aita a’era rātou i ’aro atu ; ’e ’ua ha’amata ihora rātou i te ’ōtohe atu i te mau fenua i te pae apato’erau ra.</p>
            <p class="verse"><strong>4</strong> ’E i muri a’era, ’ua tae atu ra mātou i te ’oire ra nō Anagola, ’e ’ua rave mai mātou i taua ’oire ra, ’e ’ua fa’aineine ihora ’ia pāruru atu ia mātou iho i te mau ’āti Lamana. ’E i muri a’era, ’ua ha’apa’ari a’era mātou i te ’oire ma tō mātou pūai ato’a ; ’e noa atu ā te rahi o tā mātou mau pā ’ua tae mai iho ā te mau ’āti Lamana nō te ’aro mai ia mātou, ’e ’ua tīahi ia mātou i rāpae i te ’oire.</p>
            <p class="verse"><strong>5</strong> ’E ’ua tīahi ato’a rātou ia mātou i rāpae i te fenua ra nō Davida.</p>
            <p class="verse"><strong>6</strong> ’E ’ua haere atu ra mātou e tae atu ra i te fenua ra nō Iosua, i te hiti i te pae tō’o’a o te rā nā te pae tahatai ra.</p>
            <p class="verse"><strong>7</strong> ’E i muri a’era, ’ua ha’aputuputu ’oi’oi ihora mātou i tō mātou mau ta’ata, ’ia ti’a ia mātou ’ia tāhō’ē mai ia rātou i te vāhi hō’ē.</p>
            <p class="verse"><strong>8</strong> Inaha rā, ’ua ’ī roa te fenua i te mau ta’ata ’eiā haru ’e i te mau ’āti Lamana ; ’e noa atu ā te ha’amoura’a rahi i tae mai i ni’a i tō’u ra mau ta’ata, ’aita roa rātou i tātarahapa i tā rātou mau ’ohipa ’ī’ino ; nō reira ’ua tupu te ha’amani’ira’a toto ’e te taparahira’a ta’ata i ni’a i te fenua ē ’ati noa a’e, i rotopū i te mau ’āti Nephi ’e i rotopū ato’a i te mau ’āti Lamana ; ’e ’ua tupu noa atu ra te ’ōrurera’a hau i ni’a i te fenua ē ’ati noa a’e.</p>
            <p class="verse"><strong>9</strong> ’E i teienei, e ari’i tō te mau ’āti Lamana, ’e ’o Aarona tōna i’oa ; ’e ’ua haere mai ’oia ’e tōna nu’u fa’ehau e maha ’ahuru ’e ma maha tauatini ta’ata nō te ’aro ia mātou. ’E inaha, ’ua ’aro atu vau iāna i tō’u mau ta’ata e maha ’ahuru ’e ma piti tauatini ta’ata. ’E i muri a’era, ’ua pau ihora ’oia iā’u ’e i tō’u ra nu’u fa’ehau, ’e ’ua horo ’ē atu ra ’oia mai mua atu iā’u. ’E inaha, ’ua tupu teie mau mea ato’a, ’e ’ua hope ihora te toru hānere ’e toru ’ahuru o te matahiti.</p>
            <p class="verse"><strong>10</strong> ’E i muri a’era, ’ua ha’amata ihora te mau ’āti Nephi i te tātarahapa i tā rātou mau ’ohipa ’ī’ino, ’e ’ua ha’amata ihora i te amuamu rahi mai tei tohuhia e te peropheta ra ’e Samuela ; inaha ho’i, ’aita i ti’a i te hō’ē ta’ata ’ia tāpe’a noa i tāna ihora, nō te mea tē vai ra te feiā ’eiā, ’e te feiā ’eiā haru, ’e te feiā taparahi ta’ata, ’e te ’ohipa tahutahu, ’e te ’ohipa diabolo i ni’a i te fenua.</p>
            <p class="verse"><strong>11</strong> ’Oia ïa ’ua tupu ihora te ’oto ’e te autā i ni’a i te fenua ē ’ati noa a’e nō taua mau mea nei, ’e i rotopū iho ā rā i te mau ’āti Nephi.</p>
            <p class="verse"><strong>12</strong> ’E i muri a’era, ’ia ’ite a’era vau, ’o Moromona, i tō rātou autā ’e tō rātou ’oto ’e te māuiui i mua i te Fatu, ’ua ha’amata ihora tō’u ’ā’au i te ’oa’oa i roto iā’u, nō te ’itera’a i te aroha ’e te fa’a’oroma’i o te Fatu, nō reira ’ua mana’o ihora vau ē, e riro ’oia i te aroha atu ia rātou, ’ia ti’a ia rātou ’ia riro fa’ahou ’ei feiā parauti’a.</p>
            <p class="verse"><strong>13</strong> Inaha rā, e mea faufa’a ’ore taua ’oa’oa nō’u ra, ’aita ho’i tō rātou māuiui i fa’atupu i te tātarahapa nō te maita’i o te Atua ; nō te māuiui rā i fāri’ihia e te feiā i ’anatemahia, nō te mea ’aita roa te Fatu e fa’ati’a ia rātou ’ia ’oa’oa i roto i te hara.</p>
            <p class="verse"><strong>14</strong> ’E ’aita ho’i rātou i haere ia Iesu ma te ’ā’au ’oto ’e te vārua tātarahapa, ’āre’a rā ’ua fa’a’ino rātou i te Atua, ma te hina’aro ’ia pohe. Noa atu i te reira ’ua ’aro atu rātou ma te fa’a’ohipa i tā rātou ’o’e nō te pāruru i tō rātou ora.</p>
            <p class="verse"><strong>15</strong> ’E i muri a’era, ’ua ho’i fa’ahou mai ra tō’u ’oto iā’u, ’e ’ua ’ite atu ra vau ē ’ua ma’iri te mahana nō te maita’i ia rātou, i tō te pae tino ’e tō te pae vārua ato’a ho’i ; ’e ’ua ’ite atu ho’i au ia rātou e rave rahi tauatini ’o tei taparahihia ’e ’ua ma’iri i raro ’a pāto’i atu ai rātou i tō rātou Atua, ’e ’ua ha’apu’ehia te reira mai te para i ni’a i te fenua. ’E i reira ’ua ma’iri ihora te toru hānere ’e maha ’ahuru ’e ma maha o te matahiti.</p>
            <p class="verse"><strong>16</strong> ’E i muri a’era, i te toru hānere ’e maha ’ahuru ’e ma pae o te matahiti ’ua horo atu ra te mau ’āti Nephi mai mua atu i te mau ’āti Lamana, ’e ’ua tāpapahia atu rātou ē tae roa atu ’ua tae rātou i te fenua ra nō Iasona, ’aita a’era i ti’a ’ia tāpe’a i tō rātou horora’a.</p>
            <p class="verse"><strong>17</strong> ’E i teienei, e mea fātata te ’oire ra nō Iasona i te fenua tā Amarona i huna i te mau pāpa’a parau i te Fatu ra, ’ia ’ore te reira ’ia ha’amouhia. ’E inaha, ’ua haere atu vau ’ia au i te parau a Amarona, ’e ’ua rave atu i te mau ’api a Nephi, ’e ’ua pāpa’i ihora i te hō’ē pāpa’a parau mai te au i te mau parau a Amarona.</p>
            <p class="verse"><strong>18</strong> ’E i ni’a iho i te mau ’api a Nephi ’ua pāpa’i au i te tā’āto’ara’a o te ’ā’amu nō te mau ’ohipa ’ī’ino ato’a ’e te mau ’ohipa vi’ivi’i ato’a ; ’āre’a rā i ni’a iho i teie mau ’api ’aita vau i pāpa’i i te tā’āto’ara’a o te ’ā’amu nō tā rātou mau ’ohipa ’ī’ino ’e nō tā rātou mau ’ohipa vi’ivi’i, inaha ho’i, ’ua vai tāmau noa taua mau ’ohipa ’ī’ino ra ’e taua mau ’ohipa vi’ivi’i ra i mua i tō’u mata mai te tau mai au i ’ite ai i te mau haere’a o te ta’ata nei.</p>
            <p class="verse"><strong>19</strong> ’E ’auē ho’i au nei ē, nō tā rātou mau ’ohipa ’ī’ino ; ’ua ’ī roa ho’i tō’u nei ’ā’au i te ’oto nō tā rātou mau ’ohipa ’ī’ino, i te mau mahana ato’a nō tō’u nei orara’a ; ’āre’a rā ’ua ’ite pāpū vau ē, e fa’ateiteihia vau i te mahana hope’a ra.</p>
            <p class="verse"><strong>20</strong> ’E i muri a’era, i taua iho matahiti nei, ’ua a’ua’u-fa’ahou-hia ’e ’ua tīahi-fa’ahou-hia te mau ’āti Nephi. ’E i muri a’era, ’ua tīahihia mātou ē tae roa ’ua tae atu mātou i te pae apato’erau, i te fenua i parauhia ra o Sema.</p>
            <p class="verse"><strong>21</strong> ’E i muri a’era, ’ua patu ha’apa’ari ihora mātou i te ’oire ra nō Sema, ’e ’ua ha’aputuputu mai ra mātou i tō mātou mau ta’ata mai te au i te vāhi e ti’a ’ia nā reira, penei a’e ’o te fa’aora mātou ia rātou ’ia ’ore ’ia ha’amouhia.</p>
            <p class="verse"><strong>22</strong> ’E i muri a’era, i te toru hānere ’e maha ’ahuru ’e ma ono o te matahiti, ’ua haere fa’ahou mai ra rātou e ’aro ia mātou.</p>
            <p class="verse"><strong>23</strong> ’E i muri a’era, ’ua parau atu ra vau i tō’u mau ta’ata, ’e ’ua fa’aitoito ho’i au ia rātou ma te pūai rahi, ’ia ti’a atu rātou ma te mata’u ’ore i mua i te mau ’āti Lamana ’e ’ia ’aro atu nō tā rātou mau vahine, ’e tā rātou mau tamari’i, ’e tō rātou mau fare, ’e tō rātou mau ’utuāfare.</p>
            <p class="verse"><strong>24</strong> ’E ’ua fa’aitoito pūai ho’i tā’u ra mau parau ia rātou, ’e nō reira ho’i ’aita rātou i horo ’ē atu mai mua atu i te mau ’āti Lamana, ’āre’a rā ’ua ti’a atu rātou ma te mata’u ’ore nō te ’aro atu ia rātou.</p>
            <p class="verse"><strong>25</strong> ’E i muri a’era, ’ua ’aro atu ra tō mātou nu’u fa’ehau, e toru ’ahuru tauatini ta’ata, i te nu’u fa’ehau e pae ’ahuru tauatini ta’ata. ’E i muri a’era, ’ua ti’a atu mātou i mua ia rātou ma te ’aro pūai ’e ’ua horo atu rātou mai mua atu ia mātou.</p>
            <p class="verse"><strong>26</strong> ’E i muri a’era, i tō rātou horora’a atu, ’ua tāpapa atu ra mātou ia rātou ’e tō mātou mau nu’u fa’ehau, ’e ’ua ’aro fa’ahou atu ra ia rātou, ’e ’ua pau rātou ; ’aita rā te pūai o te Fatu i vai i rotopū ia mātou ; ’oia ïa, ’ua vaiiho-noa-hia mātou ’ia fa’a’ohipa i tō mātou iho pūai, ’e ’aita te Vārua o te Fatu i pīha’i iho ia mātou ; nō reira, ’ua paruparu mātou mai tō mātou mau taea’e te huru.</p>
            <p class="verse"><strong>27</strong> ’E ’ua ’oto tō’u ’ā’au nō teie ’ati rahi o tō’u ra mau ta’ata, nō tā rātou mau ’ohipa ’ī’ino ’e tā rātou mau ’ohipa vi’ivi’i. Inaha rā, ’ua haere atu mātou e ’aro i te mau ’āti Lamana ’e te feiā ’eiā haru o Gadianetona, ē tae roa atu ’ua roa’a fa’ahou mai ia mātou tō mātou mau fenua ’āi’a.</p>
            <p class="verse"><strong>28</strong> ’E ’ua ma’iri ihora te toru hānere ’e maha ’ahuru ’e ma iva o te matahiti. ’E i te toru hānere ’e pae ’ahuru o te matahiti, ’ua fa’aau mātou i te parau i te mau ’āti Lamana ’e te feiā ’eiā haru o Gadianetona, ’e nā roto i te reira ’ua tātufa’ahia tō mātou mau fenua ’āi’a.</p>
            <p class="verse"><strong>29</strong> ’E ’ua hōro’a mai te mau ’āti Lamana i te fenua i te pae apato’erau nō mātou, ’oia ïa, ē tae atu ai i te fenua ’oa’oa e haere ti’a atu ai i te fenua i te pae apato’a. ’E ’ua hōro’a atu mātou i te fenua tā’āto’a i te pae apato’a nō te mau ’āti Lamana.</p>
            <p class="verse">’Ua a’o atu Moromona i te parau nō te tātarahapa i te mau ’āti Nephi—’Ua upo’oti’a rahi rātou ’e ’ua fa’ateitei nō tō rātou iho pūai—’Ua pāto’i Moromona ’ia arata’i ia rātou, ’e ’ua faufa’a ’ore tāna mau pure nō rātou—Te tītau nei te Buka a Moromona i te mau ’ōpū hō’ē ’ahuru ’e ma piti nō ’Īserā’ela ’ia ti’aturi i te ’evanelia. Fātata 360–362M.M.</p>
            <p class="verse">=== Morm Chapitre 3 ===</p>
            <p class="verse"><strong>1</strong> ’E i muri a’era, ’aita te mau ’āti Lamana i haere fa’ahou mai e ’aro ia rātou ē tae noa atu ’ua ma’iri fa’ahou hō’ē ’ahuru matahiti. ’E inaha, ’ua fa’a’ohipa vau i tō’u mau ta’ata, ’oia ho’i i te mau ’āti Nephi, nō te fa’aineine i tō rātou mau fenua ’e tā rātou mau mauha’a tama’i nō te taime e tupu mai ai te tama’i.</p>
            <p class="verse"><strong>2</strong> ’E i muri a’era, ’ua parau mai ra te Fatu iā’u : ’A a’o atu i teie nei mau ta’ata—’A tātarahapa ’outou ’e ’a haere mai iā’u nei, ’e ’ia bāpetizohia ’outou ’e ’a fa’atupu rahi fa’ahou i tā’u nei ’ēkālesia, ’e e fa’ahereherehia ’outou.</p>
            <p class="verse"><strong>3</strong> ’E ’ua a’o atu vau i teie mau ta’ata, ’āre’a rā ’ua faufa’a-’ore-hia ; ’e ’aita ho’i rātou i ’ite pāpū ē, nā te Fatu i fa’aherehere ia rātou, ’e i hōro’a atu i te fāna’o ia rātou ’ia tātarahapa. ’E inaha, ’ua fa’a’eta’eta rātou i tō rātou ’ā’au i te Fatu i tō rātou ra Atua.</p>
            <p class="verse"><strong>4</strong> ’E i muri a’era, ’ia ma’iri te ’ahuru o te matahiti, ’oia ho’i, i roto i te tā’āto’ara’a, e toru hānere e ono ’ahuru matahiti mai te taera’a mai o te Mesia, ’ua fa’atae mai te ari’i o te mau ’āti Lamana i te hō’ē ’episetole iā’u, nō te fa’a’ite pāpū mai iā’u ē, tē fa’aineine ra rātou nō te haere fa’ahou mai e ’aro ia mātou.</p>
            <p class="verse"><strong>5</strong> ’E i muri a’era, ’ua tītau atu ra vau i tō’u ra mau ta’ata ’ia ha’aputuputu ’āmui mai rātou i te fenua ra nō Ano, i te hō’ē ’oire tei te mau hiti i fātata i taua ’ē’a oaoa ra ē tae atu ai i te fenua i te pae apato’a.</p>
            <p class="verse"><strong>6</strong> ’E i reira ’ua fa’anahonaho mātou i tō mātou mau nu’u fa’ehau, ’ia ti’a ia mātou ’ia tāpe’a i te mau nu’u fa’ehau o te mau ’āti Lamana, ’ia ’ore rātou ’ia haru i te hō’ē a’e o tō mātou mau fenua ; nō reira ’ua ha’apa’ari mātou ia mātou nō te ’aro atu ia rātou ma tō mātou pūai ato’a.</p>
            <p class="verse"><strong>7</strong> ’E i muri a’era, i te toru hānere ’e ono ’ahuru ’e ma hō’ē o te matahiti, ’ua pou mai ra te mau ’āti Lamana i te ’oire ra nō Ano nō te ’aro mai ia mātou ; ’e i muri a’era, i taua matahiti ra ’ua pau rātou ia mātou, ’e nō reira ho’i ’ua ho’i fa’ahou atu rātou i tō rātou iho mau fenua.</p>
            <p class="verse"><strong>8</strong> ’E i te toru hānere ’e ono ’ahuru ’e ma piti o te matahiti, ’ua pou fa’ahou mai ra rātou nō te ’aro. ’E ’ua pau fa’ahou rātou ia mātou, ’e ’ua taparahi mātou ia rātou e rave rahi, ’e ’ua hurihia tō rātou feiā pohe i roto i te miti.</p>
            <p class="verse"><strong>9</strong> ’E i teienei, nō teie mea rahi i ravehia e tō’u ra mau ta’ata, te mau ’āti Nephi, ’ua ha’amata ihora rātou i te fa’ate’ote’o i tō rātou iho pūai, ’e ’ua tapu ihora rātou i mua i te mau ra’i ē, e tāho’o atu rātou i te toto o tō rātou mau taea’e i ha’amani’ihia e tō rātou mau ra mau ’enemi.</p>
            <p class="verse"><strong>10</strong> ’E ’ua tapu a’era rātou i mua i te mau ra’i, ’e ’oia ato’a i mua i te terōno o te Atua ē, e haere atu rātou i ni’a nō te ’aro i tō rātou mau ’enemi, ’e e ha’amou roa ia rātou mai ni’a atu i te fenua nei.</p>
            <p class="verse"><strong>11</strong> ’E i muri a’era, ’ua pāto’i roa atu ra vau, ’o Moromona, mai teie taime atu ’ia riro ’ei tōmānā ’e ’ei ta’ata fa’atere nō teie mau ta’ata, nō tā rātou mau ’ohipa ’ī’ino ’e te mau ’ohipa vi’ivi’i.</p>
            <p class="verse"><strong>12</strong> Inaha, i arata’i na ho’i au ia rātou, noa atu ā tā rātou mau ’ohipa ’ī’ino i arata’i na ho’i au ia rātou e rave rahi taime nō te ’aro atu, ’e ’ua here au ia rātou ma tō’u ’ā’au ato’a, mai te au i te here o te Atua i roto iā’u nei ; ’e ’ua pure māite atu tō’u vārua i te Atua i te tā’āto’ara’a o te mahana nō rātou ; ’āre’a rā ’ua faufa’a ’ore te reira, nō te ’eta’eta o tō rātou ’ā’au.</p>
            <p class="verse"><strong>13</strong> E toru ho’i taime tō’u fa’aorara’a ia rātou i te rima o tō rātou mau ’enemi, ’e ’aita ho’i rātou i tātarahapa i tā rātou mau hara.</p>
            <p class="verse"><strong>14</strong> ’E ’ia oti a’era rātou i te tapu i te mau mea ato’a i ’ōpanihia e tō tātou Fatu ’e Fa’aora o Iesu Mesia, ’ia haere atu rātou i ni’a nō te ’aro i tō rātou mau ’enemi, ’e nō te tāho’o atu ho’i i te toto o tō rātou mau taea’e, inaha, ’ua tae mai ra te reo o te Fatu iā’u, i te nā-’ō-ra’a mai ē :</p>
            <p class="verse"><strong>15</strong> Tei iā’u nei te tāho’ora’a, ’e nā’u ho’i e tāho’o atu ; ’e nō te mea ’aita teie mau ta’ata i tātarahapa i muri a’e i tō’u fa’aorara’a ia rātou, inaha, e ha’amouhia rātou mai ni’a atu i te fenua nei.</p>
            <p class="verse"><strong>16</strong> ’E i muri a’era, ’ua pāto’i roa vau ’ia haere atu e ’aro atu i tō’u ra mau ’enemi ; ’e ’ua rave ho’i au mai tā te Fatu i fa’aue mai iā’u ra ; ’e ’ua ti’a noa a’era vau ’ei ’ite ma te ’ohipa ’ore, nō te fa’a’ite atu i tō te ao nei i te mau mea tā’u i ’ite ’e i fa’aro’o, mai te au i te mau fa’a’itera’a a te Vārua ’o tei fa’a’ite mai i te mau mea e tupu a muri atu.</p>
            <p class="verse"><strong>17</strong> Nō reira tē pāpa’i atu nei au ia ’outou, e te mau ’Ētene, ’e ia ’outou ato’a, e te ’utuāfare nō ’Īserā’ela, ’ia ’ite ’outou ’e ’ia ha’amata-ana’e-hia te ’ohipa ra, tē fātata ra ïa ’outou i te fa’aineine ’ia ho’i atu i tō ’outou fenua ’āi’a.</p>
            <p class="verse"><strong>18</strong> ’Oia ïa, inaha, tē pāpa’i atu nei au i tō te mau hope’a ato’a o te fenua nei ; ’oia ïa, ’ia ’outou e te mau ’ōpū tino hō’ē ’ahuru ’e ma piti nō ’Īserā’ela, ’o tē ha’avāhia mai te au i tā ’outou mau ’ohipa e te tino hō’ē ’ahuru ’e ma piti ’o tā Iesu i mā’iti ’ei mau pipi nāna i te fenua ra nō Ierusalema.</p>
            <p class="verse"><strong>19</strong> ’E tē pāpa’i ato’a atu nei au i te toe’a o teie nei feiā, ’o tē ha’avā-ato’a-hia e te tino hō’ē ’ahuru ’e ma piti ’o tā Iesu i mā’iti i teie nei fenua ; ’e e ha’avāhia ïa rātou e te tahi atu tino hō’ē ’ahuru ’e ma piti ’o tā Iesu i mā’iti i te fenua ra nō Ierusalema.</p>
            <p class="verse"><strong>20</strong> ’E nā te Vārua i fa’a’ite mai i taua mau mea nei iā’u ; nō reira tē pāpa’i atu nei au i te reira ia ’outou pā’āto’a. ’E teie te tumu vau i pāpa’i atu ai ia ’outou na, ’ia ’ite ’outou ē, e mea ti’a roa ia ’outou pā’āto’a ’ia ti’a atu i mua i te vāhi ha’avāra’a a te Mesia, ’oia ïa, te mau ta’ata pā’āto’a nō te ’utuāfare tā’āto’a o Adamu ra ; ’e e mea ti’a roa ia ’outou ’ia ha’avāhia nō tā ’outou ra mau ’ohipa, mai te mea e mea maita’i ānei te reira ’e ’aore rā e mea ’ino.</p>
            <p class="verse"><strong>21</strong> ’E ’ia ti’aturi ato’a ho’i ’outou i te ’evanelia a Iesu Mesia, ’o tē tae mai i rotopū ia ’outou na ; ’e ’ia fāri’i ato’a te mau ’āti Iuda, te feiā i fafau atu i te Fatu, i te tahi atu ā ’ite, ta’a ’ē atu iāna ’o tā rātou i hi’o atu ’e i fa’aro’o ho’i, ’o Iesu ’o tei taparahihia e rātou ra, ’o te Mesia mau iho ā ïa ’e te Atua mau iho ā ho’i.</p>
            <p class="verse"><strong>22</strong> ’E ’ua hina’aro roa vau ’ia fa’afāriu mai i tō te mau hope’a tā’āto’a o te ao nei ’ia tātarahapa ’e ’ia fa’aineine nō te ti’a atu i mua i te vāhi ha’avāra’a a te Mesia.</p>
            <p class="verse">’Ua vai tāmau noa te ’arora’a ’e te taparahira’a ta’ata—’Ua fa’autu’a te feiā parauti’a ’ore i te feiā parauti’a ’ore—’Ua rahi atu te parauti’a ’ore i teie taime i te tahi atu taime i roto ia ’Īserā’ela tā’āto’a—’Ua pūpūhia atu te mau vahine ’e te mau tamari’i i te mau ’īdolo—’Ua ha’amata te mau ’āti Lamana i te ha’amou i te mau ’āti Nephi i mua ia rātou. Fātata 363–375M.M.</p>
            <p class="verse">=== Morm Chapitre 4 ===</p>
            <p class="verse"><strong>1</strong> ’E i muri a’era, i te toru hānere ’e ono ’ahuru ’e ma toru o te matahiti, ’ua haere atu te mau ’āti Nephi ’e tō rātou mau nu’u fa’ehau i ni’a nō te ’aro atu ’e nō te tīahi atu i te mau ’āti Lamana i rāpae i te fenua ra nō Ano.</p>
            <p class="verse"><strong>2</strong> ’E i muri a’era, ’ua tūra’i-fa’ahou-hia atu ra te mau nu’u fa’ehau o te mau ’āti Nephi i te fenua ra nō Ano. ’E ’a vai noa ai rātou i roto i te rohirohi, ’ua tae mai ra te hō’ē nu’u fa’ehau ’āpī o te mau ’āti Lamana nō te ’aro ia rātou ; ’e ’ua tupu ihora te hō’ē tama’i rahi, ’e nō reira ho’i, ’ua haru ihora te mau ’āti Lamana i te ’oire ra nō Ano, ’e ’ua taparahi ihora i te mau ’āti Nephi e rave rahi, ’e ’ua haru atu ho’i e rave rahi ’ei feiā mau-’āuri.</p>
            <p class="verse"><strong>3</strong> ’E ’ua horo atu te toe’a ’e ’ua ’āmui atu ia rātou i te mau ta’ata nō te ’oire ra nō Teanekuma. ’E taua ’oire ra nō Teanekuma, tei te mau hiti ïa nō te pae tahatai ; ’e e mea fātata ato’a ïa i te ’oire ra nō Ano.</p>
            <p class="verse"><strong>4</strong> ’E nō te mea ’ua haere atu te mau nu’u fa’ehau o te mau ’āti Nephi i ni’a nō te ’aro atu i te mau ’āti Lamana i taparahihia ai rātou ; ’e ’āhiri ’aita rātou i nā reira, ’aita ato’a ïa tō te mau ’āti Lamana e mana i ni’a a’e ia rātou.</p>
            <p class="verse"><strong>5</strong> ’Āre’a rā, inaha, e ro’ohia te feiā parauti’a ’ore i te mau ha’avāra’a a te Atua ; ’e nā roto i te feiā parauti’a ’ore te feiā parauti’a ’ore e fa’autu’ahia ai ; ’e nā te feiā parauti’a ’ore ho’i e fa’ati’arepu nei i te ’ā’au o te mau tamari’i a te ta’ata nei ’ia ha’amani’i i te toto.</p>
            <p class="verse"><strong>6</strong> ’E i muri a’era, ’ua fa’aineine te mau ’āti Lamana nō te haere mai e ’aro i te ’oire ra nō Teanekuma.</p>
            <p class="verse"><strong>7</strong> ’E i muri a’era, i te toru hānere ’e ono ’ahuru ’e ma maha o te matahiti, ’ua tae mai te mau ’āti Lamana nō te ’aro i te ’oire ra nō Teanekuma, penei a’e ’o te roa’a ato’a ia rātou taua ’oire ra nō Teanekuma.</p>
            <p class="verse"><strong>8</strong> ’E i muri a’era, ’ua tīahihia atu rātou ’e ’ua tūra’ihia atu i muri e te mau ’āti Nephi. ’E ’ia ’ite a’era te mau ’āti Nephi ē, ’ua tīahi atu rātou i te mau ’āti Lamana i muri, ’ua fa’ate’ote’o fa’ahou ihora rātou nō tō rātou iho pūai ; ’e ’ua haere atu ra rātou ma tō rātou ihora pūai, ’e ’ua haru fa’ahou ihora rātou i te ’oire ra nō Ano.</p>
            <p class="verse"><strong>9</strong> ’E i teienei, ’ia oti teie mau mea ato’a i te ravehia, e rave rahi tauatini ta’ata i pohe i nā pae e piti ato’a ra, tō te mau ’āti Nephi ’e tō te mau ’āti Lamana ato’a ho’i.</p>
            <p class="verse"><strong>10</strong> ’E i muri a’era, ’ia tae a’era i te toru hānere ’e ono ’ahuru ’e ma ono o te matahiti, ’ua haere fa’ahou mai ra te mau ’āti Lamana e ’aro i te mau ’āti Nephi ; ’e ’aita roa ho’i te mau ’āti Nephi i tātarahapa i tā rātou ra mau ’ohipa ’ī’ino i rave, ’ua tāmau noa rā rātou i roto i tā rātou mau ’ohipa ’ī’ino.</p>
            <p class="verse"><strong>11</strong> ’E ’aita roa e ti’a i te vaha ’ia fa’a’ite i te reira, ’e ’aore rā i te hō’ē ta’ata ’ia pāpa’i pāpū maita’i i te mea ri’ari’a rahi i tupu nō te ha’amani’ira’a toto ’e te taparahira’a ta’ata i rotopū i te mau ta’ata, tō te mau ’āti Nephi ’e tō te mau ’āti Lamana ato’a ho’i ; ’e ’ua ’eta’eta roa tō rātou ’ā’au ē hope roa a’e, i au roa ai rātou i te ha’amani’i i te toto.</p>
            <p class="verse"><strong>12</strong> ’E ’aita roa e mau ’ohipa ’ī’ino rahi mai teie te huru i tupu i rotopū i te mau tamari’i ato’a a Lehi, ’e ’aita ato’a i rotopū i te mau ’utuāfare ato’a o ’Īserā’ela, mai teie i tupu i rotopū i teie mau ta’ata, mai te au i te mau parau a te Fatu.</p>
            <p class="verse"><strong>13</strong> ’E i muri a’era, ’ua roa’a i te mau ’āti Lamana te ’oire ra nō Ano, nō te mea ’ua rahi atu tō rātou mau ta’ata i tō te mau ’āti Nephi.</p>
            <p class="verse"><strong>14</strong> ’E ’ua haere atu ra rātou e ’aro i te ’oire ra nō Teanekuma, ’e ’ua tīahi atu ra i te mau ta’ata i rāpae i taua ’oire ra, ’e ’ua rave ihora i te feiā mau-’āuri e rave rahi, i te mau vahine ’e te mau tamari’i, ’e ’ua pūpū atu ra ia rātou ’ei mau tusia i tō rātou ra mau atua ’īdolo.</p>
            <p class="verse"><strong>15</strong> ’E i muri a’era, ’ia tae a’era i te toru hānere ’e ono ’ahuru ’e ma hitu o te matahiti, nō te riri o te mau ’āti Nephi i te mea ’ua pūpūhia tā rātou mau vahine ’e tā rātou mau tamari’i ’ei tusia, ’ua haere atu ra rātou e ’aro i te mau ’āti Lamana ma te riri rahi roa, ’e nō reira ho’i ’ua pau fa’ahou ihora te mau ’āti Lamana ia rātou, ’e ’ua tīahi atu ra ia rātou i rāpae i tō rātou mau fenua.</p>
            <p class="verse"><strong>16</strong> ’E ’aita atu ra te mau ’āti Lamana i haere fa’ahou mai e ’aro i te mau ’āti Nephi ē tae noa atu i te toru hānere ’e hitu ’ahuru ’e ma pae o te matahiti.</p>
            <p class="verse"><strong>17</strong> ’E i taua matahiti nei, ’ua haere mai rātou i raro nō te ’aro i te mau ’āti Nephi ma tō rātou pūai ato’a ; ’e ’aita i tai’ohia tō rātou rahira’a nō te rahi o tō rātou mau ta’ata.</p>
            <p class="verse"><strong>18</strong> ’E mai teie taime atu, ’aita roa te mau ’āti Nephi i fāri’i i te mana i ni’a a’e i te mau ’āti Lamana, ’e ’ua ha’amouhia rātou e te mau ’āti Lamana, mai te hupe e mou i mua i te mahana.</p>
            <p class="verse"><strong>19</strong> ’E i muri a’era, ’ua haere mai ra te mau ’āti Lamana i raro nō te ’aro i te ’oire ra nō Ano ; ’e ’ua tupu te hō’ē ’arora’a rahi roa i te fenua ra nō Ano, ’e ’ua taparahi rātou i te mau ’āti Nephi.</p>
            <p class="verse"><strong>20</strong> ’E ’ua horo fa’ahou atu ra te mau ’āti Nephi mai mua atu ia rātou, ’e tae atu ra i te ’oire ra nō Boaza ; ’e i reira ’ua ti’a atu rātou nō te ’aro atu i te mau ’āti Lamana ma te mata’u ’ore, ’e nō reira ho’i ’aita te mau ’āti Lamana i manuia nō te taparahi ia rātou ē tae roa atu ’ua ho’i mai rātou i te piti o te taime.</p>
            <p class="verse"><strong>21</strong> ’E i tō rātou haerera’a mai i te piti o te taime, ’ua tīahihia ’e ’ua taparahihia te mau ’āti Nephi ’e ’ua rahi roa tei taparahihia ; ’e ’ua pūpū-fa’ahou-hia atu ra tā rātou mau vahine ’e tā rātou mau tamari’i ’ei tusia i te mau ’īdolo.</p>
            <p class="verse"><strong>22</strong> ’E i muri a’era, ’ua horo fa’ahou atu ra te mau ’āti Nephi mai mua atu ia rātou, ma te rave atu i te mau ta’ata ato’a nā muri ia rātou, tō te mau ’oire rahi ’e te mau ’oire ri’i.</p>
            <p class="verse"><strong>23</strong> ’E i teienei, ’ia ’ite a’era vau, ’o Moromona ē, ’ua fātata te fenua i te pau i te mau ’āti Lamana, nō reira, ’ua haere atu ra vau i ni’a i te ’āivi ra o Sima, ’e ’ua rave atu ra i te mau pāpa’a parau ato’a tā Amarona i huna i te Fatu ra.</p>
            <p class="verse">’Ua arata’i fa’ahou atu Moromona i te mau nu’u fa’ehau ’āti Nephi i roto i te mau ’arora’a rahi nō te ha’amani’ira’a toto ’e te taparahira’a ta’ata—E fa’aho’ihia mai te Buka a Moromona nō te fa’a’ite pāpū i tō ’Īserā’ela pā’āto’a ē ’o Iesu te Mesia—Nō te ti’aturi ’ore o te mau ’āti Lamana, e ha’apurarahia rātou, ’e ’aita te Vārua e tāparu noa ia rātou—E fāri’i rātou i te ’evanelia nā roto mai i te mau ’Ētene ’ia tae i te mau mahana hope’a. Fātata 375–384M.M.</p>
            <p class="verse">=== Morm Chapitre 5 ===</p>
            <p class="verse"><strong>1</strong> ’E i muri a’era, ’ua haere atu ra vau i rotopū i te mau ’āti Nephi, ’e ’ua tātarahapa ihora vau i te tapu ’o tā’u i tapu, i te nā-’ō-ra’a ē, e ’ore roa vau e tauturu ia rātou ; ’e ’ua mā’iti fa’ahou ihora rātou iā’u ’ia arata’i i tō rātou mau nu’u fa’ehau, ’e ’ua mana’o ho’i rātou ē, e ti’a iā’u ’ia fa’aora ia rātou i tō rātou mau ’ati.</p>
            <p class="verse"><strong>2</strong> Inaha rā, ’aita roa vau i ti’aturi, nō te mea ’ua ’ite au i te mau ha’avāra’a a te Fatu ’o tē tae mai i ni’a iho ia rātou ; ’e ’aita ho’i rātou i tātarahapa i tā rātou mau ’ohipa ’ī’ino, ’ua ’aro atu rā rātou nō te pāruru i tō rātou ora, ma te ti’aoro ’ore atu i Tei Hamani ia rātou ra.</p>
            <p class="verse"><strong>3</strong> ’E i muri a’era, ’ua haere mai ra te mau ’āti Lamana e ’aro ia mātou, ’e ’ua horo atu mātou i te ’oire ra nō Ioridana ; inaha rā, ’ua tūra’ihia atu rātou i muri ’e ’aita rātou i haru i te ’oire i taua taime ra.</p>
            <p class="verse"><strong>4</strong> ’E i muri a’era, ’ua haere fa’ahou mai ra rātou e ’aro ia mātou, ’e ’ua pāruru mātou i te ’oire. ’E tē vai ra te tahi atu ā mau ’oire i pāruruhia e te mau ’āti Nephi, ’e nō te pa’ari o te mau ha’apūra’a ’ua fifi ihora rātou ’e ’aita atu ra i ti’a ia rātou ’ia haere mai i te fenua i mua ia mātou, nō te ha’amou i te mau ta’ata o tō mātou ra fenua.</p>
            <p class="verse"><strong>5</strong> ’E i muri a’era, te mau fenua ato’a tā mātou i haere atu, ’e ’aita tō reira mau ta’ata i ha’aputuputuhia, ’ua ha’amouhia ïa rātou ’e te mau ’āti Lamana, ’e ’ua tāninahia tō rātou mau ’oire rarahi ’e te mau ’oire ri’i i te auahi ; ’e ’ua ma’iri ihora te toru hānere ’e hitu ’ahuru ’e ma iva o te matahiti.</p>
            <p class="verse"><strong>6</strong> ’E i muri a’era, ’ia tae a’era i te toru hānere ’e va’u ’ahuru o te matahiti, ’ua haere fa’ahou mai ra te mau ’āti Lamana e ’aro ia mātou, ’e ’ua ti’a atu mātou nō te ’aro ia rātou ma te mata’u ’ore ; ’āre’a rā ’ua riro te reira ’ei mea faufa’a ’ore, ’e nō te rahi o tō rātou mau ta’ata i ta’ata’ahi noa ai rātou i te mau ’āti Nephi i raro a’e i tō rātou ra ’āvae.</p>
            <p class="verse"><strong>7</strong> ’E i muri a’era, ’ua horo fa’ahou atu ra mātou, ’e te feiā ’oi’oi a’e i te horo i te mau ’āti Lamana ra, ’ua ora atu ïa, ’e te feiā tāere iho i te horo i te mau ’āti Lamana ra ’ua taparahihia ïa ’e ’ua ha’amou-roa-hia.</p>
            <p class="verse"><strong>8</strong> ’E i teienei, inaha, ’aita vau, ’o Moromona, i hina’aro ’ia fa’aahoaho i te ’ā’au o te mau ta’ata nā roto i te fa’a’itera’a atu ia rātou i te ri’ari’a rahi nō te ha’amani’ira’a toto ’e te taparahira’a ta’ata i fa’a’itehia mai i mua i tō’u nei mata ; ’āre’a rā ’ua ’ite au ē, e mea ti’a i taua mau mea nei ’ia fa’a’itehia atu, ’e e mea ti’a ato’a ho’i i te mau mea ato’a i hunahia ’ia fa’a’ite-pāpū-hia i ni’a i te mau tāpo’i fare e ti’a ai—</p>
            <p class="verse"><strong>9</strong> ’E e mea ti’a roa ato’a i te ’ite nō teie mau mea ’ia fa’ataehia atu i te toe’a o teie nei feiā, ’e i te mau ’Ētene ato’a ho’i, ’o tā te Fatu i parau ē, e ha’apurara rātou i teie nei feiā, ’e e fa’arirohia teie nei feiā ’ei mea faufa’a ’ore i rotopū ia rātou—no reira tē pāpa’i nei au i teie nei parau ri’i ha’apotohia, ma te mata’u i te pāpa’i i te tā’āto’ara’a o te ’ā’amu nō te mau mea i ’itehia e au ra, nō te mea tē vai ra te fa’auera’a ’o tā’u i fāri’i, ’e ’ia ’ore ato’a ’outou ’ia ’oto rahi nō te parauti’a ’ore o teie nei feiā.</p>
            <p class="verse"><strong>10</strong> ’E i teienei, inaha, teie tā’u e parau atu nei i tō rātou hua’ai, ’e i te mau ’Ētene ato’a ho’i ’o tei fa’aherehere i te ’utuāfare o ’Īserā’ela, ’e ’o tei māramarama ’e ’o tei ’ite nō hea mai tō rātou mau ha’amaita’ira’a.</p>
            <p class="verse"><strong>11</strong> ’Ua ’ite ho’i au ē, e ’oto rātou nō te ’ati rahi o te ’utuāfare o ’Īserā’ela ; ’oia ïa, e ’oto rātou nō te ha’amoura’ahia teie nei feiā ; e ’oto rātou nō te mea ’aita teie nei feiā i tātarahapa ’ia ti’a ia rātou ’ia fa’ahereherehia i roto i te rima o Iesu.</p>
            <p class="verse"><strong>12</strong> I teienei, ’ua pāpa’ihia teie nei mau mea i te toe’a o te ’utuāfare o Iakoba ; ’e ’ua pāpa’ihia te reira mai teie te huru, nō te mea ’ua ’ite te Atua ē, e ’ore roa te parauti’a ’ore e fa’atae mai i te reira ia rātou ; ’e e mea ti’a ho’i i te reira ’ia hunahia i te Fatu ra, ’e ’ia fa’ataehia mai i tōna ra tau mau.</p>
            <p class="verse"><strong>13</strong> ’E ’o teie ïa te fa’auera’a tā’u i fāri’i ; ’e inaha, e tae mai te reira mai te au i te fa’auera’a a te Fatu, i te tau e au iāna, i roto i tōna ra pa’ari.</p>
            <p class="verse"><strong>14</strong> ’E inaha, e fa’ataehia atu te reira i te feiā ti’aturi ’ore o te mau ’āti Iuda ; ’e teie ho’i te tumu e fa’ataehia atu ai te reira—’ia fa’a’ite-pāpū-hia rātou ē, ’o Iesu te Mesia, te Tamaiti a te Atua ora ; ’ia ti’a i te Metua ’ia fa’atupu i tāna ’ōpuara’a rahi ’e te mure ’ore, nā roto i tāna Tamaiti here rahi, te fa’aho’ira’a mai i te mau ’āti Iuda ’e ’aore rā i te ’utuāfare pā’āto’a o ’Īserā’ela, i tō rātou fenua ’āi’a, ’o tā te Fatu tō rātou Atua i hōro’a atu ia rātou, nō te fa’atupu i tāna ra fafaura’a.</p>
            <p class="verse"><strong>15</strong> ’E ’ia ti’aturi rahi ato’a atu ā te hua’ai o teie nei feiā i tāna ’evanelia, ’o tē tae atu ia rātou nā roto mai i te mau ’Ētene ; ’e e ha’apurarahia ho’i teie nei feiā, ’e e riro rātou ’ei mea huru ’ere’ere, ’ei feiā vi’ivi’i ’e te peu hā’iri’iri, ’o tei hau atu i te ’ino i te tahi atu feiā i ora na i rotopū ia mātou i te mātāmua, ’oia ïa, ’e i te feiā ’o tei ora na i rotopū i te mau ’āti Lamana, e nō tō rātou ti’aturi ’ore ’e te ha’amori ’īdolo i tupu ai te reira.</p>
            <p class="verse"><strong>16</strong> Inaha ho’i, ’ua fa’aea te Vārua o te Fatu i te tāparu noa i tō rātou mau metua, ’e ’aita te Mesia ’e te Atua i pīha’i iho ia rātou i roto i te ao nei ; ’e ’ua ha’apurara-noa-hia rātou mai te ota i mua i te mata’i ra.</p>
            <p class="verse"><strong>17</strong> I riro na ho’i rātou i te mātāmua ra ’ei feiā nehenehe, ’e i riro na ho’i te Mesia ’ei tīa’i māmoe nō rātou ; ’oia ïa, i arata’ihia na ho’i rātou e te Atua te Metua.</p>
            <p class="verse"><strong>18</strong> I teienei rā, inaha, tē arata’ihia nei rātou e Sātane, mai te ota e pe’e i mua i te mata’i ra, ’e ’aore rā mai te hō’ē pahī e tāhurihuri noa i ni’a i te mau ’are miti, ’aore e ’ie ’e ’aore ato’a e tūtau, ’e ’aore ato’a ho’i e hoe nō te fa’atere i te pahī ; ’e mai taua pahī ra, ’oia ato’a ïa rātou.</p>
            <p class="verse"><strong>19</strong> ’E inaha, ’ua tāpe’a mai te Fatu i tō rātou mau ha’amaita’ira’a, ’o tē ti’a ia rātou ’ia fāri’i i ni’a i te fenua nei, nō te mau ’Ētene ’o tē fāri’i i te fenua.</p>
            <p class="verse"><strong>20</strong> Inaha rā, a muri a’era, e tīahihia ’e e ha’apurarahia ho’i rātou e te mau ’Ētene ; ’e i muri a’e i tō rātou tīahira’ahia ’e te ha’apurarara’ahia e te mau ’Ētene ra, inaha, ’ei reira te Fatu e ha’amana’o ai i tāna ra fafaura’a ’o tāna i fafau atu ia Aberahama ’e i te ’utuāfare pā’āto’a o ’Īserā’ela.</p>
            <p class="verse"><strong>21</strong> ’E ’oia ato’a e ha’amana’o te Fatu i te mau pure a te feiā parauti’a, ’o tei purehia atu iāna nō rātou ra.</p>
            <p class="verse"><strong>22</strong> ’E i reira, e te mau ’Ētene ē, nāhea e ti’a ai ia ’outou ’ia ti’a atu i mua i te mana o te Atua, maori rā ’ia tātarahapa ’outou ’e ’ia fāriu ’ē atu i tō ’outou ra mau haere’a vi’ivi’i ?</p>
            <p class="verse"><strong>23</strong> ’Aita ānei ’outou i ’ite ē, tei roto ’outou i te rima o te Atua ? ’Aita ānei ’outou i ’ite ē, tei iāna te mana tā’āto’a, ’e nā roto i tāna ra parau mana rahi e ’ōtaro-’āmui-hia te fenua nei mai te parau ’ōtarohia ra ?</p>
            <p class="verse"><strong>24</strong> Nō reira, ’a tātarahapa ’outou, ’e ’a fa’aha’eha’a ia ’outou iho i mua iāna, ’o te fa’atae mai ’oia i tāna ha’avāra’a parauti’a i ni’a ia ’outou na—’o te haere ti’a atu te hō’ē toe’a nō te hua’ai o Iakoba i rotopū ia ’outou na mai te liona ra, ’e ’a hahae fa’ahu’ahu’a ai ia ’outou ’e ’aore te hō’ē noa atu e ti’a ’ia fa’aora.</p>
            <p class="verse">’Ua ha’aputuputu atu te mau ’āti Nephi i te fenua ra nō Kumora nō te ’arora’a hope’a—’Ua huna Moromona i te mau pāpa’a parau mo’a i roto i te ’āivi ra o Kumora—’Ua upo’oti’a te mau ’āti Lamana, ’e ’ua ha’amouhia te nūna’a ’āti Nephi—E rave rahi hānere tauatini ta’ata i taparahihia i te ’o’e. Fātata 385M.M.</p>
            <p class="verse">=== Morm Chapitre 6 ===</p>
            <p class="verse"><strong>1</strong> ’E i teienei, tē fa’aoti nei au i tā’u pāpa’a parau nō ni’a i te ha’amoura’ahia o tō’u ra mau ta’ata, ’oia ho’i, te mau ’āti Nephi. ’E i muri a’era, ’ua haere ti’a atu ra mātou i mua i te mau ’āti Lamana.</p>
            <p class="verse"><strong>2</strong> ’E ’ua pāpa’i au, ’o Moromona, i te hō’ē ’episetole i te ari’i o te mau ’āti Lamana, ma te ani atu iāna ’ia fa’ati’a mai ’oia ia mātou ’ia ha’aputuputu ’āmui i tō mātou mau ta’ata i te fenua ra nō Kumora, i pīha’i iho i te hō’ē ’āivi i parauhia ’o Kumora, ’e i reira e ti’a ai ia mātou ’ia ’aro atu ia rātou.</p>
            <p class="verse"><strong>3</strong> ’E i muri a’era, ’ua fa’ati’a mai te ari’i o te mau ’āti Lamana i te mea ’o tā’u i hina’aro.</p>
            <p class="verse"><strong>4</strong> ’E i muri a’era, ’ua haere atu ra mātou i te fenua ra nō Kumora, ’e ’ua fa’ati’a ihora i tō mātou mau ti’ahapa ē ’ati noa a’e te ’āivi ra o Kumora ; ’e e fenua ho’i teie tei reira e rave rahi mau pape, mau ’ānāvai pape, e mau pape piha’a ; ’e i teie vāhi ’ua ti’aturi mātou ’ia upo’oti’a i ni’a a’e i te mau ’āti Lamana.</p>
            <p class="verse"><strong>5</strong> ’E ’ia ma’iri a’era te toru hānere ’e va’u ’ahuru ’e ma maha o te matahiti, ’ua ha’aputuputu mai mātou i te toe’a o tō mātou mau ta’ata ato’a i te fenua ra nō Kumora.</p>
            <p class="verse"><strong>6</strong> ’E i muri a’era, ’ia oti a’era tō mātou mau ta’ata i te ha’aputuputuhia mai i te vāhi hō’ē i te fenua ra nō Kumora, inaha, ’ua ruhiruhiā vau, ’o Moromona ; ’e nō te mea ’ua ’ite au ē, ’o te tama’i hope’a teie a tō’u nūna’a, ’e nō te mea ho’i ’ua fa’auehia mai au e te Fatu ’eiaha vau e fa’ati’a i te mau pāpa’a parau mo’a i vaiihohia mai e tō mātou mau metua ’ia topa atu i roto i te rima o te mau ’āti Lamana, (nō te mea e ha’amou te mau ’āti Lamana i te reira) nō reira ’ua ’ō’oti au i teie nei pāpa’a parau nō roto mai i te mau ’api a Nephi ra, ’e ’ua huna ihora i te mau pāpa’a parau ato’a i vaiihohia mai iā’u e te rima o te Fatu i roto i te ’āivi ra o Kumora, maori rā ’o teie mau ’api ri’i ’o tā’u i hōro’a atu i tā’u tamaiti ra ia Moroni.</p>
            <p class="verse"><strong>7</strong> ’E i muri a’era, ’ua ’ite atu ra tō’u mau ta’ata, ’e tā rātou mau vahine, ’e tā rātou mau tamari’i i te mau nu’u fa’ehau o te mau ’āti Lamana i te haere-tia-ra’a mai ia rātou ra, ’e ’ua tīa’i noa atu ra ia rātou ma te mata’u rahi i te pohe ’o tei fa’a’ī i te ’ōuma o teie feiā parauti’a ’ore.</p>
            <p class="verse"><strong>8</strong> ’E i muri a’era, ’ua haere mai ra rātou e ’aro ia mātou, ’e ’ua ’ī roa a’era te mau ta’ata ato’a i te mata’u rahi nō te rahi o tō rātou ra mau ta’ata.</p>
            <p class="verse"><strong>9</strong> ’E i muri a’era, ’ua ’aro mai ra rātou i tō’u ra mau ta’ata ma te fa’a’ohipa i te ’o’e, ’e te fana, ’e te te’a, ’e te ’ōpahi, ’e te mau huru mauha’a tama’i ato’a ra.</p>
            <p class="verse"><strong>10</strong> ’E i muri a’era, ’ua taparahihia tō’u mau ta’ata ’e ’ua ma’iri ihora rātou i raro, ’oia ïa, tō’u mau ta’ata hō’ē ’ahuru tauatini i pīha’i iho iā’u, ’e ’ua puta ato’a vau ’e ’ua ma’iri ihora i rotopū ia rātou ; ’e ’ua haere mai ra te mau ’āti Lamana nā pīha’i iho iā’u, ’aita rā rātou i ha’apohe roa iā’u.</p>
            <p class="verse"><strong>11</strong> ’E hope a’era tō’u ra mau ta’ata pā’āto’a i te taparahihia e rātou, maori rā te piti ’ahuru ’e ma maha tō mātou i toe mai, (’e tei rotopū ato’a i taua mau ta’ata ra tā’u tamaiti o Moroni) ’ua ’ite atu ra mātou ’o tei ora na mai rotopū mai i tō mātou mau ta’ata i pohe, i te po’ipo’i a’e ’a ho’i atu ai te mau ’āti Lamana i tō rātou mau pūhapara’a, i te ’ahuru tauatini o tō’u ra mau ta’ata ’o tā’u i arata’i i mua roa, ’e ’ua ’ite atu vau i te reira mai ni’a mai i te ’āivi ra o Kumora.</p>
            <p class="verse"><strong>12</strong> ’E ’ua ’ite ato’a atu mātou i te mau ta’ata hō’ē ’ahuru tauatini ’o tei arata’ihia e tā’u ra tamaiti ’o Moroni.</p>
            <p class="verse"><strong>13</strong> ’E inaha, ’ua taparahihia te mau ta’ata hō’ē ’ahuru tauatini a Gidigidona, ’e ’o ’oia ato’a i pīha’i iho ia rātou.</p>
            <p class="verse"><strong>14</strong> ’E ’ua taparahihia Lama i pīha’i iho i tōna mau ta’ata hō’ē ’ahuru tauatini ; ’e ’ua taparahihia Gilagala i pīha’i iho i tōna mau ta’ata hō’ē ’ahuru tauatini, ’e ’ua taparahihia Limaha i pīha’i iho i tōna mau ta’ata hō’ē ’ahuru tauatini ; ’e ’ua taparahihia Ieneuma i pīha’i iho i tōna mau ta’ata hō’ē ’ahuru tauatini, ’e ’ua taparahihia Kumeniha, ’e Moroniha, ’e Anetionuma, ’e Sibeloma, ’e Sema ’e Iosa, i pīha’i iho i tō rātou mau pupu ta’ata tāta’itahi hō’ē ’ahuru tauatini.</p>
            <p class="verse"><strong>15</strong> ’E i muri a’era, tē vai ra hō’ē ’ahuru fa’ahou ta’ata tei pohe i te ’o’e, ’e tā rātou ato’a mau pupu ta’ata tāta’itahi hō’ē ’ahuru tauatini ; ’oia ïa, ’ua pohe ato’a tō’u mau ta’ata tā’āto’a, maori rā te mau ta’ata e piti ’ahuru ’e ma maha i pīha’i iho iā’u ra, ’e te tahi atu ā pae i horo atu i te mau fenua i te pae apato’a ra, ’e te tahi pae i ’āmui atu i te mau ’āti Lamana ra, ’e ’ua vai noa tō rātou ’i’o, ’e te mau ivi, ’e te toto i ni’a i te fenua nei, ’e ’ua vaiihohia mai teie mau mea e te rima o te feiā i taparahi ia rātou ra, ’ia pē i ni’a i te fenua, ’e ’ia ho’i atu i te repo nō reira mai rātou ra.</p>
            <p class="verse"><strong>16</strong> ’E ’ua ’oto roa tō’u nei vārua i te māuiui rahi nō tō’u mau ta’ata i taparahihia, ’e ’ua ’auē a’era vau i te nā-’ō-ra’a ē :</p>
            <p class="verse"><strong>17</strong> ’Auē ho’i ’outou e te mau ta’ata nehenehe ē, e aha ho’i ’outou i haere ’ē atu ai i te mau ’ē’a o te Fatu ! ’Auē ho’i ’outou e te mau ta’ata nehenehe ē, e aha ho’i ’outou i pāto’i ai ia Iesu, ’o tē ti’a ra ma te rima fa’atoro-noa-hia nō te fāri’i mai ia ’outou !</p>
            <p class="verse"><strong>18</strong> Inaha, ’āhiri ’aita ’outou i nā reira, ’aita roa ïa ’outou i ma’iri i raro. Inaha rā, ’ua ma’iri ’outou i raro ’e tē ’oto nei au nō tō ’outou feiā i pohe.</p>
            <p class="verse"><strong>19</strong> ’Auē ho’i ’outou e te mau tamāroa nehenehe ē ’e te mau tamāhine nehenehe ē, ’e ’outou e te mau metua ’e te metua vahine ē, ’e ’outou e te mau tāne ’e te vahine ē, ’e ’outou e te mau ta’ata nehenehe ē, e aha ho’i ’outou i ma’iri ai i raro !</p>
            <p class="verse"><strong>20</strong> Inaha rā, ’ua reva ’ē atu ’outou, e ’ore roa e ti’a i tā’u mau ’oto ’ia fa’aho’i mai ia ’outou na.</p>
            <p class="verse"><strong>21</strong> ’E e tae vave mai te mahana e riro ai tō ’outou tino tāhuti ’ei tino tāhuti ’ore ; ’e teie mau tino pohe noa e pē nei, e riro ’oi’oi ïa ’ei mau tino pohe ’ore ; ’e i reira e mea ti’a roa ia ’outou ’ia ti’a atu i mua i te vāhi ha’avāra’a a te Mesia, ’ia ha’avāhia mai te au i tā ’outou mau ’ohipa ; ’e mai te mea e mea parauti’a ’outou ra, e ha’amaita’ihia ïa ’outou e tō ’outou mau metua ato’a i reva ’ē atu nā mua roa ia ’outou.</p>
            <p class="verse"><strong>22</strong> ’Āhiri ho’i ’outou i tātarahapa, ’aore ïa teie pohe rahi i tae mai i ni’a iho ia ’outou. Inaha rā, ’ua reva ’ē atu ’outou, ’e ’ua ’itea ho’i tō ’outou huru i te Metua, ’oia ïa, te Metua mure ’ore i te ao ra ; ’e e ravehia ’outou e ana mai te au i tāna ra parauti’a ’e te aroha.</p>
            <p class="verse">’Ua tītau Moromona i te mau ’āti Lamana nō te mau mahana hope’a nei ’ia ti’aturi i te Mesia, ’ia fāri’i i tāna ’evanelia, ’e ’ia fa’aorahia—Te mau ta’ata ato’a ’o tē ti’aturi i te Bibilia, e ti’aturi ato’a ïa rātou i te Buka a Moromona. Fātata 385M.M.</p>
            <p class="verse">=== Morm Chapitre 7 ===</p>
            <p class="verse"><strong>1</strong> ’E i teienei, inaha, e parau atu vau i te tahi mau parau ri’i i te toe’a o teie feiā ’o tei fa’aora-noa-hia, ’āhiri ē ’ua ti’a i te Atua ’ia hōro’a atu i tā’u nei mau parau ia rātou ra, ’ia ’ite rātou i te mau mea nō ni’a i tō rātou ra mau metua ; ’oia ïa, tē parau atu nei au ia ’outou, e te toe’a nō te ’utuāfare o ’Īserā’ela ; ’e teie te mau parau tā’u e parau atu nei :</p>
            <p class="verse"><strong>2</strong> ’Ia ’ite ’outou ē, nō te ’utuāfare o ’Īserā’ela ’outou.</p>
            <p class="verse"><strong>3</strong> ’Ia ’ite ’outou ē, e mea ti’a ia ’outou ’ia tātarahapa, ’e mai te mea ’aita ra, ’aita ïa ’outou e fa’aorahia.</p>
            <p class="verse"><strong>4</strong> ’Ia ’ite ’outou ē, e mea ti’a roa ia ’outou ’ia ha’apae i tā ’outou mau mauha’a tama’i, ’e ’eiaha e ’oa’oa fa’ahou i te ha’amani’i i te toto, ’e ’eiaha e rave fa’ahou i te mauha’a tama’i, maori rā ’ia fa’aue mai te Atua ia ’outou.</p>
            <p class="verse"><strong>5</strong> ’Ia ’ite ’outou ē, e mea ti’a ia ’outou ’ia fāri’i i te ’ite nō ni’a i tō ’outou mau metua, ’e ’ia tātarahapa i tā ’outou mau hara ato’a ’e tā ’outou mau ’ohipa ’ī’ino ato’a, ’e ’ia ti’aturi ia Iesu Mesia, ’e e Tamaiti ’oia nā te Atua, ’e ’ua taparahihia ’oia e te mau ’āti Iuda, ’e nā roto i te mana o te Atua ’ua ti’afa’ahou mai ’oia, ’e nā roto i te reira ’ua noa’a iāna te rē i ni’a a’e i te pohe ; ’e nā roto ho’i iāna ’ua horomi’ihia te tara nō te pohe.</p>
            <p class="verse"><strong>6</strong> ’E ’ua fa’atae mai ’oia i te ti’afa’ahoura’a o te feiā pohe ra, ’ia ti’a i te ta’ata ’ia ti’a atu i mua i tāna ra vāhi ha’avāra’a.</p>
            <p class="verse"><strong>7</strong> ’E ’ua fa’atae mai ’oia i te fa’aorara’a i tō teie nei ao, ’e nā roto i te reira e fa’ati’ahia ai te ta’ata hapa ’ore ’o tē ti’a atu i mua iāna i te mahana ha’avāra’a, ’ia pārahi ma te ’oa’oa hope ’ore i mua i te aro o te Atua i roto i tōna bāsileia, ’e ma te hīmene tu’utu’u ’ore ’e te mau pupu hīmene i te mau ’āruera’a i te Metua, ’e i te Tamaiti, ’e i te Vārua Maita’i, e Atua hō’ē ho’i rātou.</p>
            <p class="verse"><strong>8</strong> Nō reira, ’a tātarahapa, ’e ’ia bāpetizohia nā roto i te i’oa o Iesu, ’e ’a tāpe’a mai i te ’evanelia a te Mesia, ’o tē fa’a’itehia atu i mua ia ’outou, ’eiaha i roto i teie ana’e iho pāpa’a parau, i roto ato’a rā i te pāpa’a parau e tae atu i te mau ’Ētene no ’ō mai i te mau ’āti Iuda ra, ’e e tae mai taua pāpa’a parau ra mai te mau ’Ētene mai ia ’outou na.</p>
            <p class="verse"><strong>9</strong> Inaha ho’i, ’ua pāpa’ihia teie nō te hō’ē ’ōpuara’a ’ia ti’aturi ’outou i te reira ; ’e ’ia ti’aturi ’outou i te reira, e ti’aturi ato’a ’outou i teie ; ’e ’ia ti’aturi ’outou i teie, e ’ite ato’a ïa ’outou i te mau mea nō ni’a i tō ’outou mau metua ’e te mau ’ohipa māere i ravehia nā roto i te mana o te Atua i rotopū ia rātou ra.</p>
            <p class="verse"><strong>10</strong> ’E e ’ite ato’a ’outou ē, e toe’a ’outou nō te hua’ai o Iakoba ; nō reira ’ua tai’ohia ’outou i rotopū i te feiā nō te fafaura’a mātāmua ra ; ’e mai te mea tē ti’aturi nei ’outou i te Mesia, ’e ’ua bāpetizohia nā mua i te pape, ’e i te auahi ’e i te Vārua Maita’i ato’a ho’i, ma te pe’e atu i te hi’ora’a o tō tātou Fa’aora, mai te au i tāna i fa’aue mai ia tātou ra, e maita’i roa ïa ’outou i te mahana ha’avāra’a. ’Āmene.</p>
            <p class="verse">’Ua ’imi ’e ’ua ha’amou te mau ’āti Lamana i te mau ’āti Nephi—E fa’ahaerehia mai te Buka a Moromona nā roto i te mana o te Atua—’Ua fa’ataehia te mau ’ati rahi i ni’a i te feiā ’o tē fa’atupu i te riri ’ū’ana ’e te mārōra’a i te ’ohipa a te Fatu—E fa’ataehia mai te pāpa’a parau a te mau ’āti Nephi i te mahana nō te parauti’a ’ore rahi, te vi’ivi’i rahi, ’e te tāivara’a. Fātata 400–421M.M.</p>
            <p class="verse">=== Morm Chapitre 8 ===</p>
            <p class="verse"><strong>1</strong> Inaha, tē fa’aoti nei au, ’o Moroni, i te pāpa’a parau a tō’u ra metua tāne, ’o Moromona. Inaha, e mau parau ri’i tā’u e pāpa’i, ’e ’ua fa’auehia mai au e tō’u metua tāne ’ia pāpa’i i te reira.</p>
            <p class="verse"><strong>2</strong> ’E i teienei, i muri a’era, i muri iho i te ’arora’a rahi ’e te ri’ari’a i Kumora ra, inaha, ’ua a’ua’u haere te mau ’āti Lamana i te mau ’āti Nephi i horo atu i te fenua i te pae apato’a, ē tae noa atu ’ua ha’amouhia rātou pā’āto’a.</p>
            <p class="verse"><strong>3</strong> ’E ’ua taparahi-ato’a-hia tō’u metua tāne e rātou, ’e ’o vau ana’e tei toe mai nō te pāpa’i i te ’ā’amu ’oto nō te ha’amoura’ahia tō’u ra mau ta’ata. Inaha rā, ’ua mou rātou, ’e tē fa’aoti nei au i te fa’auera’a a tō’u ra metua tāne. ’E ’aita vau i ’ite e taparahi ānei rātou iā’u.</p>
            <p class="verse"><strong>4</strong> Nō reira, e pāpa’i ’e e huna vau i te mau pāpa’a parau i raro i te repo ; ’e te vāhi tā’u e haere atu, ’aita ïa e pe’ape’a.</p>
            <p class="verse"><strong>5</strong> Inaha, ’ua pāpa’ihia teie nei pāpa’a parau e tō’u ra metua tāne, ’e ’ua pāpa’i ho’i ’oia i te tumu nō te reira. ’E inaha, ’ua hina’aro ato’a vau ’ia pāpa’i i te reira, ’āhiri tē vai ra te vāhi toe i ni’a i te mau ’api ; ’aita rā e vāhi toe ; ’e ’aita ho’i tā’u e ’ōfa’i metalo, ’e ’o vau ana’e ho’i teie i toe mai. ’Ua taparahihia tō’u metua tāne ’e tō’u mau fēti’i pā’āto’a i roto i te ’arora’a, ’e ’aita tō’u e hoa ’e ’aita ho’i e vāhi nō te haere atu ; ’e te maorora’a tā te Fatu e fa’ati’a iā’u ’ia ora, ’aita vau i ’ite.</p>
            <p class="verse"><strong>6</strong> Inaha, ’ua ma’iri e maha hānere matahiti mai te tau i tae mai ai tō tātou Fatu e Fa’aora.</p>
            <p class="verse"><strong>7</strong> ’E inaha, ’ua a’ua’u haere te mau ’āti Lamana i tō’u ra mau ta’ata, i te mau ’āti Nephi, i terā ’oire ’e i terā ’oire, i terā vāhi ’e i terā vāhi, ē tae noa atu ’ua mou roa rātou ; ’e ’ua rahi roa tō rātou pau ; ’oia ïa, e mea rahi ’e te ha’amāere te pau o tō’u ra mau ta’ata, te mau ’āti Nephi.</p>
            <p class="verse"><strong>8</strong> ’E inaha, nā te rima o te Fatu i rave i te reira. ’E inaha ato’a ho’i, tē ’aro noa ra te mau ’āti Lamana te tahi i te tahi ; ’e ’ua ’ī roa ho’i te fenua i te taparahira’a ta’ata ’e te ha’amani’ira’a toto ; ’e ’aita roa te hō’ē ta’ata i ’ite i te hope’a nō teie nei ’arora’a.</p>
            <p class="verse"><strong>9</strong> ’E i teienei, inaha, ’aita vau e parau fa’ahou nō ni’a ia rātou, nō te mea ’aita te hō’ē e toe ra i ni’a i te fenua nei, maori rā te mau ’āti Lamana ’e te feiā ’eiā haru.</p>
            <p class="verse"><strong>10</strong> ’E ’aore ho’i e ta’ata i ’ite i te huru o te Atua mau, maori rā te mau pipi a Iesu, ’o tei pārahi i ni’a i te fenua nei, ’e nō te rahi o te parauti’a ’ore o te mau ta’ata ’aita atu ra te Fatu i fa’ati’a ia rātou ’ia pārahi noa i rotopū i te mau ta’ata ; ’e ’aita roa e ta’ata i ’ite ē tei ni’a ānei rātou i te fenua nei ’e ’aore rā tei hea roa.</p>
            <p class="verse"><strong>11</strong> Inaha rā, ’ua ’ite mata vau ’e tō’u metua tāne ia rātou, ’e ’ua tāvini mai rātou ia māua.</p>
            <p class="verse"><strong>12</strong> ’E te ta’ata ’o tei fāri’i i teie nei pāpa’a parau, ’e ’o tē ’ore e fa’ahapa i te reira nō te mau hapehape i roto ra, e fāri’i ïa ’oia i te mau mea hau atu i teie nei mau mea. Inaha, ’o vau nei ’o Moroni ïa ; ’e ’āhiri e ti’a, e fa’a’ite atu ïa vau ia ’outou i te mau mea ato’a ra.</p>
            <p class="verse"><strong>13</strong> Inaha, tē fa’aoti nei au i te parau atu nō ni’a i teie nei mau ta’ata. E tamaiti au nā Moromona, ’e e hua’ai tō’u metua tāne nō Nephi.</p>
            <p class="verse"><strong>14</strong> ’E ’o vau iho teie ’o tei huna atu i teie nei pāpa’a parau i te Fatu ra ; ’e ’aita roa ho’i tō te mau ’api iho e faufa’a rahi, te tumu nō te fa’auera’a a te Fatu. ’E ’ua nā ’ō mai ho’i ’oia ē, e ’ore roa teie mau ’api e noa’a i te hō’ē ta’ata nō te ’imi i te faufa’a ; ’āre’a rā te parau i roto ra e mea faufa’a rahi roa ïa ; ’e ’o ’oia ’o tē ha’amāramarama mai i te reira ra, ’o ’oia ïa tā te Fatu e ha’amaita’i.</p>
            <p class="verse"><strong>15</strong> ’Aita roa ho’i tō te hō’ē ta’ata e mana nō te ha’amāramarama mai i te reira, maori rā ’ua hōro’ahia te reira iāna e te Atua ; ’e ’ua hina’aro ho’i te Atua ’ia ravehia taua ’ohipa ra ma te mata rōtahi i tōna ra hanahana, ’e ’aore rā nō te maita’i o te feiā i fafau atu i te Fatu i te ’anotau tahito ’e ’o tei ha’apurara-maoro-hia.</p>
            <p class="verse"><strong>16</strong> ’E e ao ho’i tōna ’o tē fa’atae i teie nei parau i te māramarama ra ; ’e e fa’ataehia mai ho’i te reira mai roto mai i te pōiri i roto i te māramarama, mai te au i te parau a te Atua ; ’oia ïa, e ’īritihia mai te reira nā roto mai i te repo, ’e e ’ana’ana mai te reira mai roto mai i te pōiri ra, ’e e roa’a i te mau ta’ata te ’ite nō teie mau ta’ata ; ’e e ravehia te reira nā roto i te mana o te Atua.</p>
            <p class="verse"><strong>17</strong> ’E mai te mea tē vai ra te mau hape e mau hape ïa nā te ta’ata. Inaha rā, ’aita mātou i ’ite i te hō’ē hape ; ’ua ’ite rā te Atua i te mau mea ato’a ; nō reira, ’o ’oia ’o tē fa’ahapa ra, ’ia ara ’oia ’o te ro’ohia ’oia i te ’ati nō te auahi o hade ra.</p>
            <p class="verse"><strong>18</strong> ’E ’o ’oia ’o tē parau mai ē : ’A fa’a’ite mai iā’u nei, ’o te ro’ohia ’oe i te ati—’ia ara ’oia ’o te fa’aue ’oia i tei ’ōpanihia e te Fatu ra.</p>
            <p class="verse"><strong>19</strong> Inaha ho’i, ’o ’oia ’o tē parau i te parau fa’ahapa ma te rū noa, e roa’a ato’a iāna te parau fa’ahapa rū noa ra ; ’e e fāri’i ho’i ’oia i tāna mau utu’a mai te au i tāna ra mau ’ohipa ; nō reira ’o ’oia ’o tē tūpa’i atu, e tūpa’i-ato’a-hia mai ïa ’oia e te Fatu.</p>
            <p class="verse"><strong>20</strong> ’A hi’o na i tā te pāpa’ira’a mo’a i parau mai—’Eiaha roa te ta’ata e tūpa’i i te ta’ata, ’eiaha ato’a ’oia e ha’avā ; tei iā’u nei ho’i te ha’avāra’a, tē nā reira mai ra te Fatu, ’e tei iā’u ato’a nei ho’i te tāho’ora’a, ’e nā’u ïa e tāho’o.</p>
            <p class="verse"><strong>21</strong> ’E ’o ’oia ’o tē fa’atupu i te riri ’ū’ana ’e te mau mārōra’a i te ’ohipa a te Fatu, ’e i te feiā i fafau atu i te Fatu, nō te ’utuāfare o ’Īserā’ela, ’e ’o tē nā ’ō mai ē : E ha’amou mātou i te ’ohipa a te Fatu, ’e e’ita te Fatu e ha’amana’o i te fafaura’a tāna i fafau atu i te ’utuāfare nō ’Īserā’ela—tei roto ïa ’oia i te ’ati, ’ia tā’irihia i raro ’a hurihia atu ai i roto i te auahi.</p>
            <p class="verse"><strong>22</strong> E haere noa ho’i te mau ’ōpuara’a mure ’ore a te Fatu i mua, ē tae noa atu ’ua tupu tāna mau ’ōpuara’a ato’a.</p>
            <p class="verse"><strong>23</strong> Hi’opo’a i te mau parau tohu a Isaia. Inaha, ’aita e ti’a iā’u ’ia pāpa’i i te reira. ’Oia ïa, inaha, tē parau atu nei au ia ’outou na, e riro te feiā mo’a ’o tei pohe nā mua roa iā’u, ’e ’o tei fatu na i teie nei fenua, i te pi’i mai, ’oia ïa, i te pi’i mai i te Fatu mai raro mai i te repo ; ’e mai te Fatu e ora ra e ha’amana’o ’oia i te fafaura’a tāna i fafau atu ia rātou.</p>
            <p class="verse"><strong>24</strong> ’E ’ua ’ite ho’i ’oia i tā rātou ra mau pure, ’ia ha’amaita’ihia tō rātou ra mau taea’e. ’E ’ua ’ite ho’i ’oia i tō rātou fa’aro’o ; ’e nā roto i tōna ra i’oa ’ua ti’a ia rātou ’ia fa’anu’u i te mau mou’a ; ’e nā roto i tōna ra i’oa ’ua ti’a ia rātou ’ia fa’a’āueue i te fenua ; ’e nā roto i te mana o tāna ra parau ’ua ti’a ia rātou ’ia ha’ama’iri i te mau fare tāpe’ara’a i raro i te repo ; ’oia ïa, ’e ’aita roa i ti’a i te umu auahi, ’e ’aita ato’a i ti’a i te mau ’ānimara ’ōviri ’e i te mau ’ōphī ta’ero, ’ia ha’amāuiui ia rātou, nō te mana o tāna ra parau.</p>
            <p class="verse"><strong>25</strong> ’E inaha, ’ua pure ato’a rātou ’ia ha’amaita’ihia te ta’ata ’o tā te Fatu e fa’ati’a ’ia fa’atae mai i teie nei mau mea.</p>
            <p class="verse"><strong>26</strong> ’Aita roa e ti’a i te hō’ē ta’ata ’ia parau ē, e’ita teie mau mea e tupu, e tupu mau iho ā te reira nō te mea nā te Fatu i parau mai i te reira ; ’e nā raro mai ho’i i te repo te reira e tae mai ai, nā roto mai i te rima o te Fatu, ’e ’aita roa e ti’a i te hō’ē noa atu ta’ata ’ia tāpe’a i te reira ; ’e e tae mai te reira i te mahana e parauhia ai ē, ’ua fa’a’orehia te mau semeio ; ’e e tae ato’a mai te reira mai te mea ra ē, tē parau mai nei te hō’ē mai te pohe mai.</p>
            <p class="verse"><strong>27</strong> ’E e tae mai te reira i te mahana e ti’aoro atu ai te toto o te feiā mo’a i te Fatu, nō te mea tē vai ra te mau pupu ’ohipa huna ’e te mau ’ohipa pōiri.</p>
            <p class="verse"><strong>28</strong> ’Oia ïa, e tae mai te reira i te mahana e hunahia ai te mana o te Atua, e ha’avi’ivi’ihia ai te mau ’ēkālesia ’e e fa’ateiteihia ai ho’i i roto i te te’ote’o o tō rātou ’ā’au ; ’oia ïa, ’e i te mahana ho’i e fa’atupu ai te feiā fa’atere ’e te mau ’orometua nō te mau ’ēkālesia i te te’ote’o i roto i tō rātou ’ā’au.</p>
            <p class="verse"><strong>29</strong> ’Oia ïa, e tae mai te reira i te mahana e fa’aro’ohia ai te parau nō te mau auahi, te mau vero, ’e te mau māhu au auahi i te mau fenua ’ē ra.</p>
            <p class="verse"><strong>30</strong> ’E e fa’aro’o-ato’a-hia te mau tama’i, ’e te parau nō te tama’i, ’e te mau ’āueuera’a fenua i te mau vāhi e rave rahi.</p>
            <p class="verse"><strong>31</strong> ’Oia ïa, e tae mai te reira i te mahana e tupu ai te mau mea vi’ivi’i rahi i ni’a i te fenua nei ; e tupu ho’i te mau ’ohipa taparahira’a ta’ata, ’e te ’ohipa ’eiā haru, ’e te ha’avare, ’e te mau fa’ahemara’a, ’e te mau ’ohipa tai’ata, ’e te mau huru ’ohipa vi’ivi’i ato’a ; ’ei reira e rave rahi ’o tē parau mai ē, ’A rave i teie, ’e ’aore rā ’a rave i terā, ’aore ïa e pe’ape’a nō te mea e fa’ati’a te Fatu i te reira i te mahana hope’a ra. ’Auē rā ho’i te mau ta’ata mai te reira te huru, nō te mea tei roto rātou i te au ’ava’ava ’e i te mau ru’uru’ura’a nō te mau ’ohipa ’ī’ino ra.</p>
            <p class="verse"><strong>32</strong> ’Oia ïa, e tae mai te mahana e patuhia ai te tahi mau ’ēkālesia ’o tē parau mai ē : ’A haere mai iā’u nei, ’e nō tā ’outou moni e fa’a’orehia ai tā ’outou mau hara.</p>
            <p class="verse"><strong>33</strong> ’Auē ho’i ’outou e te feiā parauti’a ’ore ’e te ha’api’o ’e te ’ā’au ’eta’eta ē, nō te aha ho’i ’outou i fa’atupu ai i te mau ’ēkālesia ’ia roa’a mai te faufa’a ia ’outou na ? Nō te aha ho’i ’outou i fa’ahuru ’ē ai i te parau mo’a a te Atua nō te fa’atae mai i te pohe i tō ’outou ra mau vārua ? Inaha, ’a hi’o na ’outou i te mau heheura’a a te Atua ; inaha ho’i, ’ia tae i taua mahana ra, e tupu ïa teie nei mau mea.</p>
            <p class="verse"><strong>34</strong> Inaha, ’ua fa’a’ite mai te Fatu iā’u i te mau mea rahi ’e te ha’amāere nō ni’a i te mau mea e tupu i muri noa iho i te mahana e tae mai ai teie mau mea i rotopū ia ’outou na.</p>
            <p class="verse"><strong>35</strong> Inaha, tē parau nei au mai te mea ra ē, tei ’ō nei ato’a ’outou, ’aita roa rā. Inaha rā, ’ua fa’a’ite mai Iesu Mesia ia ’outou iā’u nei, ’e ’ua ’ite au i tā ’outou ra mau ’ohipa.</p>
            <p class="verse"><strong>36</strong> ’E ’ua ’ite au ē, te haere ra ’outou ma te ’ā’au te’ote’o ; ’e e mea iti roa tō ’outou ’o tei ’ore i fa’ateitei i tō rātou ’ā’au i roto i te te’ote’o, i te fa’a’ahura’a ia rātou iho i te mau ’ahu nehenehe roa, i te fe’i’i, i te mārō, i te tāiroiro, i te hāmani-’ino-ra’a, ’e i te mau huru ’ohipa ’ī’ino ato’a ; ’e tā ’outou mau ’ēkālesia, ’ua vi’ivi’i rātou ē hope roa a’e nō te te’ote’o o tō ’outou ’ā’au.</p>
            <p class="verse"><strong>37</strong> Inaha ho’i, tē nounou ra ’outou i te moni, ’e tā ’outou mau tao’a, ’e te ’ahu nehenehe, ’e te fa’a’una’unara’a i tā ’outou mau fare purera’a, ’e ’ua hau tō ’outou nounou i te reira mau mea i tō ’outou aroha i te feiā veve ’e te nava’i ’ore, te feiā ma’i ’e tei ro’ohia i te ’ati ra.</p>
            <p class="verse"><strong>38</strong> ’Auē ho’i ’outou e te feiā vi’ivi’i ē, ’outou e te feiā fa’ahua paieti ē, ’outou e te mau ’orometua ē, ’o tē ho’o ra ia ’outou iho nō te mea pē noa, nō te aha ho’i ’outou i ha’avi’ivi’i ai i te ’ēkālesia mo’a a te Atua ? Nō te aha ho’i ’outou i ha’amā ai ’ia rave i te i’oa o te Mesia i ni’a iho ia ’outou na ? Nō te aha ho’i ’aita ’outou i feruri ē, ’ua hau atu te faufa’a nō te ’oa’oa hope ’ore i te mamae ’o tē ’ore e mou—nō te ’āruera’a a teie nei ao ?</p>
            <p class="verse"><strong>39</strong> Nō te aha ho’i ’outou i fa’a’una’una ai ia ’outou iho i te mea ora ’ore, ’e ’a vaiiho noa atu ai i te feiā po’ia, ’e te feiā nava’i ’ore, ’e te feiā taha’a noa, ’e te feiā ma’i ’e tei ro’ohia i te ’ati ’ia haere noa nā pīha’i iho ia ’outou ma te tauturu ’ore atu ?</p>
            <p class="verse"><strong>40</strong> ’Oia ïa, nō te aha ho’i ’outou i fa’atupu ai i tā ’outou mau ’ohipa huna ’e te vi’ivi’i ’ia roa’a te faufa’a, ’e i fa’atupu ai i te ’ohipa ia ’oto te mau vahine ’ivi i mua i te Fatu, ’e te mau ’ōtare ato’a ’ia ’oto i mua i te Fatu, ’e ’oia ato’a ’ia ti’aoro atu te toto o tō rātou mau metua ’e tā rātou mau tāne i te Fatu mai te repo mai, nō te tāho’ora’a ’ia tae mai i ni’a iho i tō ’outou upo’o ?</p>
            <p class="verse"><strong>41</strong> Inaha, tē tautau ra te ’o’e nō te tāho’ora’a i ni’a a’e ia ’outou ; ’e tē fātata mai ra te taime e tāho’o ai ’oia i te toto o te feiā mo’a i ni’a ia ’outou, ’e ’aita roa ho’i e ti’a iāna ’ia fa’a’oroma’i noa ā i tā rātou mau ti’aorora’a iāna.</p>
            <p class="verse">’Ua tītau atu Moroni i te feiā ’o tei ’ore i ti’aturi i te Mesia ’ia tātarahapa—Tē poro nei ’oia i te hō’ē Atua nō te mau semeio, ’o tē hōro’a mai nei i te mau heheura’a ’e ’o tē nīni’i mai nei i te mau hōro’a ’e te mau tāpa’o i ni’a i te feiā ha’apa’o maita’i—E fa’aea te mau semeio nā roto i te ti’aturi ’ore—E pe’e mai te mau tāpa’o ia rātou ’o tē ti’aturi nei—’Ua a’ohia te ta’ata nei ’ia fa’a’aravihi ia rātou ’e ’ia ha’apa’o i te mau fa’auera’a. Fātata 401–421M.M.</p>
            <p class="verse">=== Morm Chapitre 9 ===</p>
            <p class="verse"><strong>1</strong> ’E i teienei, tē parau ato’a atu nei au nō ni’a i te feiā ’aita i ti’aturi i te Mesia.</p>
            <p class="verse"><strong>2</strong> Inaha, e ti’aturi ānei ’outou i te mahana e fa’autu’ahia ai ’outou—inaha, i te mahana e tae mai ai te Fatu, ’oia ïa, i taua mahana rahi ra e ’ōtarohia ai te fenua mai te parau ’ōtarohia ra, ’e e tahe ai te mau mea tumu i te ve’ave’a rahi ra ; ’oia ïa, i taua mahana rahi ra e arata’ihia mai ai ’outou i mua i te ’Ārenio a te Atua ra—’ei reira e parau ānei ’outou ē, ’aita e Atua ?</p>
            <p class="verse"><strong>3</strong> ’Ei reira, e huna noa ānei ’outou i te Mesia, ’e ’aore rā e ti’a ānei ia ’outou ’ia hi’o atu i te ’Ārenio a te Atua ? Tē mana’o ra ānei ’outou ē, e pārahi ’outou i pīha’i iho iāna ’a ’ite noa ai ’outou i tā ’outou ’ohipa hape ? Tē mana’o ra ānei ’outou ē, e ’oa’oa ’outou ’ia pārahi i pīha’i iho i taua ta’ata Mo’a ra, ’a ha’amāuiuihia ai tō ’outou vārua ’ia ha’amana’o i te hape ē ’ua ’ōfati noa ’outou i tāna ra mau ture ?</p>
            <p class="verse"><strong>4</strong> Inaha, tē parau atu nei au ia ’outou, e hau atu tō ’outou māuiui ’ia pārahi i pīha’i iho i te hō’ē Atua mo’a ’e te parauti’a, ’a ha’amana’o noa ai ’outou i tā ’outou mau ’ohipa vi’ivi’i i mua iāna, i te pārahi i pīha’i iho i te mau vārua fa’ahapahia i hade ra.</p>
            <p class="verse"><strong>5</strong> Inaha ho’i, ’ia ’ite ’outou i tō ’outou vai-taha’a-ra’a i mua i te Atua, ’e i te hanahana ato’a o te Atua, ’e te mo’ara’a o Iesu Mesia ra, e fa’aama te reira i te auahi ’ama ma te pohe ’ore i ni’a ia ’outou.</p>
            <p class="verse"><strong>6</strong> ’Auē ho’i ’outou e te feiā ti’aturi ’ore ē, ’a fāriu mai na i te Fatu ; ’a ti’aoro māite atu i te Metua nā roto i te i’oa o Iesu, penei a’e ’o te ’itehia ’outou i mua iāna i taua mahana rahi ’e te hope’a ma te pōra’o ’ore, ’e te mā, te nehenehe, ’e te teatea, ’e ma te tāmāhia nā roto i te toto o te ’Ārenio ra.</p>
            <p class="verse"><strong>7</strong> E parau fa’ahou atu vau ia ’outou, ’o tei huna i te mau heheura’a a te Atua ’e ’o tei parau ē, ’ua fa’a’orehia te reira, ’e ’aita e heheura’a fa’ahou, ’e ’aita e parau tohu, ’e ’aita e hōro’ara’a, ’e ’aita e fa’aorara’a ma’i, ’e ’aita e parau ’e’ē ’e te ’īritira’a i te parau ’e’ē.</p>
            <p class="verse"><strong>8</strong> Inaha, tē parau atu nei au ia ’outou na, ’o ’oia ’o tei huna i teie mau mea, ’aita ïa ’oia i ’ite i te ’evanelia a te Mesia ; ’oia ïa, ’aita ’oia i tai’o i te mau pāpa’ira’a mo’a ; ’e mai te mea i tai’o ra, ’aita ïa ’oia i māramarama i te reira.</p>
            <p class="verse"><strong>9</strong> ’Aita ānei ho’i tātou i tai’o ē, hō’ē ā tō te Atua huru i nanahi ra, i teie nei mahana, ē a muri noa atu ; ’e ’aita roa ’oia e taui, ’aita roa te tahi vāhi iti nō tōna huru e taui ?</p>
            <p class="verse"><strong>10</strong> ’E i teienei, mai te mea e feruri ’outou e atua taui noa tō ’outou, ’e e taui ho’i te tahi vāhi iti nō tōna huru, ’ei reira ’ua feruri ïa ’outou i tā ’outou iho atua, ’e e ’ere ho’i ’oia i te Atua nō te mau semeio.</p>
            <p class="verse"><strong>11</strong> Inaha rā, e fa’a’ite atu vau ia ’outou i te Atua nō te mau semeio, ’oia te Atua nō Aberahama, ’e te Atua nō Isaaka, ’e te Atua nō Iakoba ; ’e ’o teie iho ā ïa taua Atua ra ’o tei hāmani i te mau ra’i ’e te fenua, ’e te mau mea ato’a i roto i te reira.</p>
            <p class="verse"><strong>12</strong> Inaha, nāna i hāmani ia Adamu, ’e nā roto ia Adamu ’ua tae mai te hi’ara’a i ni’a i te ta’ata nei. ’E nō te hi’ara’a o te ta’ata nei i haere mai ai Iesu Mesia, ’o ’oia ho’i te Metua ’e te Tamaiti ; ’e nō Iesu Mesia i tae mai ai te fa’aorara’a o te ta’ata nei.</p>
            <p class="verse"><strong>13</strong> ’E nō te mea ’ua tae mai te fa’aorara’a i te ta’ata nei nā roto ia Iesu Mesia, ’ua fa’aho’ihia atu ïa rātou i mua i te aro o te Fatu ; ’oia ïa, nā roto ho’i i te reira te mau ta’ata ato’a i te fa’aorahia, nō te mea ’ua fa’atae mai te pohe o te Mesia i te ti’afa’ahoura’a, ’o tei fa’aora i te ta’ata nei i te ta’oto hope ’ore, ’e e fa’aarahia ho’i te mau ta’ata ato’a e te mana o te Atua i taua ta’oto ra i te taime e fa’a’otohia ai te pū ; ’e e ti’a mai rātou, te ta’ata ri’i ’e te feiā rarahi, ’e e ti’a mai rātou pā’āto’a i mua i tāna ra ha’avāra’a, ma te fa’aorahia ’e ma te fa’ata’a-’ē-hia i te tāpe’a mure ’ore nō te pohe, ’oia te pohe pae tino.</p>
            <p class="verse"><strong>14</strong> ’E i reira e tae mai ai te ha’avāra’a a Tei Mo’a i ni’a ia rātou ; ’e i reira ho’i e tae mai ai te tau e riro ai te ta’ata vi’ivi’i i te vai vi’ivi’i noa ; ’e te ta’ata parauti’a i te vai parauti’a noa ; ’e te ta’ata ’oa’oa i te vai ’oa’oa noa ; ’e te ta’ata ’oa’oa ’ore i te vai ’oa’oa ’ore noa.</p>
            <p class="verse"><strong>15</strong> ’E i teienei, ’o ’outou pā’āto’a ’o tei feruri nō ni’a i te atua semeio ’ore, tē ani atu nei au ia ’outou, ’ua ma’iri ānei taua mau mea tā’u i parau ra ? ’Ua tae mai ānei te hope’a ? Inaha, tē parau atu nei au ia ’outou, ’Aita ; ’aita roa te Atua i fa’aea i te riro ’ei Atua nō te mau semeio.</p>
            <p class="verse"><strong>16</strong> Inaha, ’aita ānei te mau mea tā te Atua i rave i fa’atupu i te mea māere i mua i tō tātou mata ? ’Oia ïa, ’o vai tei ’ite māite i te mau ’ohipa māere a te Atua ?</p>
            <p class="verse"><strong>17</strong> ’O vai tē parau ē, e ’ere te reira i te semeio, ’oia ho’i nā roto i tāna parau ’ua tupu mai te ra’i ’e te fenua ; ’e nā roto i te mana nō tāna parau ’ua hāmanihia te ta’ata nei i te repo fenua ra ; ’e nā roto i te mana o tāna parau ’ua fa’atupuhia te mau semeio ?</p>
            <p class="verse"><strong>18</strong> ’E ’o vai tē parau ē, ’aita Iesu Mesia i rave i te mau semeio rarahi e rave rahi ? ’E e rave rahi ho’i mau semeio rarahi i ravehia e te rima o te mau ’āpōsetolo ra.</p>
            <p class="verse"><strong>19</strong> ’E mai te mea ’ua ravehia te mau semeio i taua tau ra, nō te aha ïa ’aita te Atua i riro ’ei Atua nō te mau semeio, ’e ’a vai noa ai ’ei Atua taui ’ore ? ’E inaha, tē parau atu nei au ia ’outou na, ’aore roa ’oia e taui ; ’āhiri e taui ’oia, ’aita ïa ’oia e riro ’ei Atua ; ’aita roa ho’i ’oia e fa’aea ’ia riro ’ei Atua, ’e e Atua ho’i ’oia nō te mau semeio.</p>
            <p class="verse"><strong>20</strong> ’E te tumu ’ua fa’aea ’oia i te rave i te mau semeio i rotopū i te mau tamari’i a te ta’ata nei, nō te mea ïa ’ua paruparu tō rātou fa’aro’o, ’e ’ua fa’aru’e i te ’ē’a ti’a, ’e ’aita rātou i ’ite i te Atua ’o tā rātou e ti’aturi ra.</p>
            <p class="verse"><strong>21</strong> Inaha, tē parau atu nei au ia ’outou na, ’o ’oia ’o tē ti’aturi i te Mesia, ma te fē’a’a ’ore, e hōro’ahia mai ïa iāna te mau mea ato’a ’o tāna e ani atu i te Metua nā roto i te i’oa o te Mesia ; ’e ’ua hōro’ahia mai teie fafaura’a i te mau ta’ata ato’a, ē tae noa atu i te mau hope’a o te ao nei.</p>
            <p class="verse"><strong>22</strong> Inaha ho’i, tē nā ’ō mai ra Iesu Mesia, te Tamaiti a te Atua, i tāna nā pipi ’o tē pārahi ra ; ’oia ïa, ’e i tāna ato’a mau pipi pā’āto’a i mua i te mau ta’ata : E haere ’outou ē ’ati noa a’e te mau fenua ato’a, e fa’a’ite haere i te ’evanelia i te ta’ata ato’a.</p>
            <p class="verse"><strong>23</strong> ’O ’oia ’o tei ti’aturi ’e ’ua bāpetizohia, e ora ïa ; ’āre’a rā iāna ’o tei ’ore i ti’aturi ra e fa’ahapahia ïa.</p>
            <p class="verse"><strong>24</strong> ’E e pe’e atu teie mau tāpa’o nā muri ia rātou ’o tei ti’aturi—nā roto i tō’u nei i’oa e ti’avaru atu rātou i te mau diabolo ; e parau ho’i rātou i te mau reo ’āpī ; e rave noa ho’i rātou i te mau ’ōphī ; ’e ’ia inu rātou i te mea ta’ero ’aita te reira e ha’afifi ia rātou ; e tu’u rātou i tō rātou rima i ni’a i te ta’ata ma’i ’e e fa’aorahia rātou.</p>
            <p class="verse"><strong>25</strong> ’E ’o ’oia ’o tē ti’aturi i tō’u nei i’oa, ma te fē’a’a ’ore, e fa’atupu ïa vau i tā’u mau parau ato’a nōna, ē tae noa atu i te mau hope’a o te ao nei.</p>
            <p class="verse"><strong>26</strong> ’E i teienei, inaha, ’o vai tē ti’a ’ia pāto’i atu i te mau ’ohipa a te Fatu ? ’O vai tē ti’a ’ia huna i tāna mau parau ? ’O vai tē pāto’i atu i te mana rahi o te Fatu ? ’O vai tē vahavaha atu i te mau ’ohipa a te Fatu ? ’O vai tē au ’ore atu i te mau tamari’i a te Mesia ? Inaha, ’o ’outou pā’āto’a ïa ’o tei fa’a’ino mai i te mau ’ohipa a te Fatu, e riro ho’i ’outou i te māere ’e i te pohe roa.</p>
            <p class="verse"><strong>27</strong> Nō reira, ’eiaha roa e fa’a’ino, ’eiaha ho’i e māere, ’a ha’apa’o rā i te mau parau a te Fatu, ’e ’a ani atu ho’i i te Metua nā roto i te i’oa o Iesu i te mau mea tā ’outou i hina’aro. ’Eiaha e fē’a’a, ’a ti’aturi rā, ’e ’a ha’amata mai te feiā tahito ra, ’e ’a haere mai i te Fatu ma tō ’outou ’ā’au ato’a, ’e ’a rave pāpū i te ’ohipa nō tō ’outou iho fa’aorara’a ma te mata’u ’e te rurutaina i mua iāna.</p>
            <p class="verse"><strong>28</strong> ’Ia ’aravihi ’outou i te mau mahana o te orara’a nei ; ’a fa’aru’e ’outou i te mea vi’ivi’i ato’a ; ’eiaha e ani i te hō’ē mea ’o tē fa’atupu i tō ’outou hina’aro vi’ivi’i, e ani rā ma te mana’o ’āueue ’ore ’ia ’ore ’outou ’ia topa i roto i te fa’ahemara’a, ’ia tāvini rā ’outou i te Atua ora mau.</p>
            <p class="verse"><strong>29</strong> ’A ha’apa’o maita’i ’ia ’ore ’outou ’ia bāpetizohia ma te ti’amā ’ore ; ’a ha’apa’o maita’i ’ia ’ore ’outou ’ia rave noa atu i te ’ōro’a ma te ti’amā ’ore ; ’ia rave rā ’outou i te mau mea ato’a ma te ti’amā, ’e ’ia rave ho’i i te reira nā roto i te i’oa o Iesu Mesia, te Tamaiti a te Atua ora ; ’e mai te mea e nā reira ’outou ma te fa’aitoito noa ē tae noa atu i te hope’a ra, e ’ore roa ïa ’outou e hurihia i rāpae.</p>
            <p class="verse"><strong>30</strong> Inaha, tē parau atu nei au ia ’outou na mai te mea ra ē, tē parau atu nei au ia ’outou mai te pohe mai ; ’e ’ua ’ite ho’i au ē, e roa’a ia ’outou tā’u nei mau parau.</p>
            <p class="verse"><strong>31</strong> ’Eiaha e fa’ahapa mai iā’u nei nō tō’u nei mau hape ; ’eiaha ato’a i tō’u metua tāne nō tōna mau hape ; ’eiaha ato’a ho’i i te feiā i pāpa’i nā mua atu iāna ; a ha’amāuruuru rā i te Atua ’oia i fa’a’ite atu i tō mātou ra mau hape ia ’outou, ’ia ti’a ia ’outou ’ia ha’api’i ’ia riro ’ei mea pa’ari atu ā ia mātou nei.</p>
            <p class="verse"><strong>32</strong> ’E i teienei, inaha, ’ua pāpa’i mātou i teie nei pāpa’a parau mai te au i tō mātou ’ite i te mau pāpa’ira’a i parauhia e mātou, te pāpa’ira’a ’Aiphiti fa’a’āpīhia, ’o tei hōro’ahia mai i terā u’i ’e i terā u’i ē tae roa mai ia mātou nei, ’e ’o tei fa’ahuru-’ē-hia e mātou ’ia au maita’i i tō mātou reo.</p>
            <p class="verse"><strong>33</strong> ’E ’āhiri e mea rarahi maita’i tā mātou mau ’api, ’ua pāpa’i ïa mātou i te reira i te pāpa’ira’a Hebera ; ’e ’ua fa’ahuru ’ē ato’a ho’i ïa mātou i te pāpa’ira’a Hebera ; ’e ’āhiri ’ua ti’a ia mātou ’ia pāpa’i i te pāpa’ira’a Hebera ra, inaha, ’aita roa ïa e hapehape e ’itehia e ’outou i roto i tā mātou pāpa’a parau.</p>
            <p class="verse"><strong>34</strong> ’Ua ’ite rā te Fatu i te mau mea tā mātou i pāpa’i, ’e ’ua ’ite ato’a ho’i ’oia ē, ’aita roa e nūna’a ’ē atu i ’ite i tō mātou reo, ’e nō te mea ’aita roa e nūna’a ’ē atu i ’ite i tō mātou reo, nō reira, ’ua fa’aineine ’oia i te hō’ē rāve’a nō te ’īritira’a i te reira.</p>
            <p class="verse"><strong>35</strong> ’E ’ua pāpa’ihia teie nei mau mea ’ia ti’a ia mātou ’ia tāmā i tō mātou mau ’ahu i te toto o tō mātou mau taea’e, ’o tei paruparu tō rātou fa’aro’o.</p>
            <p class="verse"><strong>36</strong> ’E inaha, teie te mau mea tā mātou i hina’aro i tō mātou mau taea’e, ’oia ïa, ē tae noa atu i te fa’aho’ira’ahia te ’ite ia rātou nō ni’a i te Mesia, ’ia au i te mau pure a te feiā mo’a ato’a i pārahi na i te fenua nei.</p>
            <p class="verse"><strong>37</strong> ’E ’ia fa’ati’a mai te Fatu ra ’o Iesu Mesia i tā rātou mau pure mai te au i tō rātou ra fa’aro’o ; ’e ’ia ha’amana’o mai ho’i te Atua te Metua i te fafaura’a tāna i fafau atu i te ’utuāfare o ’Īserā’ela ; ’e ’ia ha’amaita’i mai ’oia ia rātou ē a muri noa atu, nā roto i te fa’aro’o i te i’oa o Iesu Mesia. ’Āmene.</p>
            <p class="verse">Te Buka a Etera</p>
            <p class="verse">Te pāpa’a parau a te mau ’ati Iareda, ravehia nō roto mai i te mau ’api e piti ’ahuru ’e ma maha ’o tei ’itehia e te mau ta’ata o Limehi i te mau mahana o te ari’i ra ’o Mosia.</p>
            <p class="verse">=== Ether Chapitre 1 ===</p>
            <p class="verse"><strong>1</strong> ’E i teienei, e pāpa’i au, ’o Moroni, i te hō’ē ’ā’amu nō te mau ta’ata i te ’anotau tahito i ha’amouhia e te rima o te Fatu i ni’a i te fenua i te pae apato’erau.</p>
            <p class="verse"><strong>2</strong> ’E tē ’īriti nei au i teie ’ā’amu nō roto mai i te mau ’api e piti ’ahuru ’e ma maha ’o tei ’itehia e te mau ta’ata o Limehi, ’e ’o tei parauhia te Buka a Etera.</p>
            <p class="verse"><strong>3</strong> ’E tē mana’o nei au ē, i vai na te tufa’a mātāmua nō teie pāpa’a parau i rotopū i te mau ’āti Iuda, ’e tē parau nei te reira nō ni’a i te hāmanira’a o te ao nei, ’e o Adamu ho’i, ’e te ’ā’amu mai taua taime ra ē tae roa mai i te pare rahi, ’e te mau mea ho’i i tupu i rotopū i te mau tamari’i a te ta’ata ē tae roa atu i taua taime ra—</p>
            <p class="verse"><strong>4</strong> Nō reira, ’aita vau e pāpa’i i te mau mea i tupu mai te mau mahana mai o Adamu ē tae roa atu i taua taime ra ; ’ua pāpa’ihia rā te reira i ni’a iho i taua mau ’api ra ; ’e ’o ’oia ’o tē ’ite i te reira e roa’a ïa iāna te mana nō te fāri’i i te tā’āto’ara’a nō te ’ā’amu.</p>
            <p class="verse"><strong>5</strong> Inaha rā, ’aita vau e hōro’a atu i te tā’āto’ara’a nō te ’ā’amu, e hōro’a atu rā vau i te tahi noa tufa’a nō te ’ā’amu, mai te tau o te pare ē tae roa atu i tō rātou ha’amoura’ahia.</p>
            <p class="verse"><strong>6</strong> E fa’a’ite atu vau i te ’ā’amu mai teie te huru. Te ta’ata i pāpa’i i teie pāpa’a parau, ’o Etera ïa, ’e e hua’ai ’oia nō Korianetora.</p>
            <p class="verse"><strong>7</strong> E tamaiti Korianetora nā Morona.</p>
            <p class="verse"><strong>8</strong> ’E e tamaiti Morona nā Etema.</p>
            <p class="verse"><strong>9</strong> ’E e tamaiti Etema nā Ahaha.</p>
            <p class="verse"><strong>10</strong> ’E e tamaiti Ahaha nā Seta.</p>
            <p class="verse"><strong>11</strong> ’E e tamaiti Seta nā Sibelona.</p>
            <p class="verse"><strong>12</strong> ’E e tamaiti Sibelona nā Koma.</p>
            <p class="verse"><strong>13</strong> ’E e tamaiti Koma nā Korianetuma.</p>
            <p class="verse"><strong>14</strong> ’E e tamaiti Korianetuma nā Amenigada.</p>
            <p class="verse"><strong>15</strong> ’E e tamaiti Amenigada nā Aarona.</p>
            <p class="verse"><strong>16</strong> ’E e hua’ai Aarona nā Heta, te tamaiti a Hearetoma.</p>
            <p class="verse"><strong>17</strong> ’E e tamaiti Hearetoma nā Liba.</p>
            <p class="verse"><strong>18</strong> ’E e tamaiti Liba nā Kisa.</p>
            <p class="verse"><strong>19</strong> ’E e tamaiti Kisa nā Koroma.</p>
            <p class="verse"><strong>20</strong> ’E e tamaiti Koroma nā Levi.</p>
            <p class="verse"><strong>21</strong> ’E e tamaiti Levi nā Kima.</p>
            <p class="verse"><strong>22</strong> ’E e tamaiti Kima nā Morianetona.</p>
            <p class="verse"><strong>23</strong> ’E e hua’ai Morianetona nā Ripelakisa.</p>
            <p class="verse"><strong>24</strong> ’E e tamaiti Ripelakisa nā Seza.</p>
            <p class="verse"><strong>25</strong> ’E e tamaiti Seza nā Heta.</p>
            <p class="verse"><strong>26</strong> ’E e tamaiti Heta nā Koma.</p>
            <p class="verse"><strong>27</strong> ’E e tamaiti Koma nā Korianetuma.</p>
            <p class="verse"><strong>28</strong> ’E e tamaiti Korianetuma nā Emera.</p>
            <p class="verse"><strong>29</strong> ’E e tamaiti Emera nā Omera.</p>
            <p class="verse"><strong>30</strong> ’E e tamaiti Omera nā Sule.</p>
            <p class="verse"><strong>31</strong> ’E e tamaiti Sule nā Kiba.</p>
            <p class="verse"><strong>32</strong> ’E e tamaiti Kiba nā Oriha, te tamaiti a Iareda.</p>
            <p class="verse"><strong>33</strong> I tae mai ho’i Iareda ’e tōna taea’e ’e tō rāua ’utuāfare, ’e te tahi atu mau ta’ata ’e tō rātou mau ’utuāfare, mai te pare rahi mai ra, i te taime te Fatu i fa’ahuru ’ē ai i te reo o te mau ta’ata, ’e i tapu ai i roto i tōna ra riri ’ū’ana e ha’apurara-’ē-hia rātou nā roto i te ao ato’a nei ; ’e mai te au i te parau a te Fatu ra ’ua ha’apurara-’ē-hia atu ra te mau ta’ata.</p>
            <p class="verse"><strong>34</strong> E ta’ata rahi ’e te pūai te taea’e o Iareda, ’e e ta’ata au-roa-hia ho’i e te Fatu ; ’e ’ua parau mai ra ho’i Iareda, tōna taea’e, iāna nā ’ō mai ra : ’A ti’aoro atu i te Fatu ’ia ’ore ’oia ’ia fa’ahuru ’ē i tō tātou reo, e ’ore ho’i tātou e māramarama i tā tātou mau parau.</p>
            <p class="verse"><strong>35</strong> ’E i muri a’era, ’ua ti’aoro atu ra te taea’e o Iareda i te Fatu, ’e ’ua aroha mai ra te Fatu ia Iareda ; nō reira, ’aita atu ra ’oia i fa’ahuru ’ē i te reo o Iareda ; ’e ’aita a’era te reo o Iareda ’e tō tōna taea’e i fa’ahuru-’ē-hia.</p>
            <p class="verse"><strong>36</strong> I muri iho i te reira ’ua parau atu ra Iareda i tōna taea’e : ’A ti’aoro fa’ahou atu i te Fatu, penei a’e ’o te fāriu ’ē atu tōna riri ia rātou, i tō taua mau hoa, ’e ’aita ’oia e fa’ahuru ’ē i tō rātou reo.</p>
            <p class="verse"><strong>37</strong> ’E i muri a’era, ’ua ti’aoro atu ra te taea’e o Iareda i te Fatu, ’e ’ua aroha mai ra te Fatu i tō rātou mau hoa ’e tō rātou ato’a mau ’utuāfare, ’e ’aita atu ra tō rātou reo i fa’ahuru-’ē-hia.</p>
            <p class="verse"><strong>38</strong> ’E i muri a’era, ’ua parau fa’ahou atu ra Iareda i tōna taea’e, nā ’ō atu ra : ’A haere atu e ani i te Fatu e ti’avaru ānei ’oia ia tātou i rāpae i teie nei fenua, ’e mai te mea e ti’avaru ’oia ia tātou i rāpae i teie nei fenua, ’a ani atu iāna e haere tātou i hea. ’E ’o vai ho’i tei ’ite e hōpoi ānei te Fatu ia tātou i te hō’ē fenua maita’i roa a’e i te mau fenua o te ao nei ? ’E mai te mea e nā reira ’oia, ’ia ha’apa’o maita’i ïa tātou i te hina’aro o te Fatu, ’ia roa’a ia tātou te reira ’ei ’āi’a nō tātou.</p>
            <p class="verse"><strong>39</strong> ’E i muri a’era, ’ua ti’aoro atu ra te taea’e o Iareda i te Fatu mai te au i te parau i parauhia mai i te vaha o Iareda ra.</p>
            <p class="verse"><strong>40</strong> ’E i muri a’era, ’ua fa’aro’o mai ra te Fatu i te parau a te taea’e o Iareda, ’e ’ua aroha mai ra iāna, ’e ’ua nā ’ō mai ra iāna :</p>
            <p class="verse"><strong>41</strong> ’A haere ’e ’a ha’aputuputu ’āmui mai i tā ’oe mau nana, te oni ’e te ufa, nō te mau huru ’ānimara ato’a ; ’e te mau huru huero ato’a o te fenua ; ’e tō ’oe ra mau ’utuāfare ; ’e tō ’oe ato’a ra taea’e ’o Iareda ’e tōna ’utuāfare ; ’e tō ’oe ato’a ra mau hoa ’e tō rātou mau ’utuāfare ; ’e te mau hoa o Iareda ’e tō rātou ra mau ’utuāfare.</p>
            <p class="verse"><strong>42</strong> ’E ’ia oti teie mau mea ia ’oe i te ravehia, e haere atu ’oe nā mua roa nō te arata’i ia rātou i raro i te peho i te pae apato’erau. ’E i reira e fārerei ai au ia ’oe, ’e e haere atu vau nā mua ia ’oe i te hō’ē fenua maita’i roa a’e i te mau fenua ato’a o te ao nei.</p>
            <p class="verse"><strong>43</strong> ’E i reira e ha’amaita’i ai au ia ’oe ’e tō ’oe ra hua’ai, ’e e fa’atupu ai au i te hō’ē nūna’a rahi nō’u nō roto mai i tō ’oe hua’ai, ’e te hua’ai ho’i o tō ’oe ra taea’e, ’e nō roto mai ho’i i te hua’ai o te feiā e pe’e atu ia ’oe ra. ’E ’aita roa e nūna’a rahi atu i te nūna’a ’o tā’u e fa’atupu nō roto mai i tō ’oe hua’ai i ni’a i te fenua nei. ’E e nā reira ho’i au ia ’oe nō te mea e mea maoro tō ’oe ti’aorora’a mai iā’u nei.</p>
            <p class="verse">Tē fa’aineine ra te mau ’āti Iareda nō tō rātou tere i te fenua i fafauhia ra—E fenua maita’i roa a’e teie ’e i reira ho’i e mea ti’a roa i te mau ta’ata ’ia tāvini i te Mesia ’e ’aore rā e tāpū-’ē-hia atu rātou—’Ua paraparau te Fatu i te taea’e o Iareda e toru hora te maoro—’Ua hāmani te mau ’āti Iareda i te mau pahī—’Ua ani te Fatu i te taea’e o Iareda ’ia fa’ata’a mai nāhea ’ia ha’amāramarama i roto i te mau pahī.</p>
            <p class="verse">=== Ether Chapitre 2 ===</p>
            <p class="verse"><strong>1</strong> ’E i muri a’era, ’ua haere atu ra Iareda ’e tōna taea’e, ’e tō rāua nā ’utuāfare, ’e te mau hoa o Iareda ’e tō tōna taea’e, ’e tō rātou mau ’utuāfare i raro i te peho i te pae apato’erau, (’e te i’oa o taua peho ra ’o Nimeroda ïa, ’oia te i’oa o te ta’ata a’ua’u ’ānimara rahi) ’e tā rātou mau nana ’o tā rātou i ha’aputuputu ’āmui ra, te oni ’e te ufa nō te mau huru ’ānimara ato’a ra.</p>
            <p class="verse"><strong>2</strong> ’E ’ua tu’u ato’a rātou i te mau mārei ’e ’ua noa’a te mau manu o te reva, ’e ’ua hāmani rātou i te hō’ē fāri’i nō te hōpoi nā muri ia rātou i te mau i’a nō roto mai i te mau pape.</p>
            <p class="verse"><strong>3</strong> ’E ’ua hōpoi ato’a rātou nā muri iho ia rātou i te desereta, tōna aura’a ’ia ’īritihia, e manu hāmani meli ; ’e ’ua nā reira rātou i te hōpoi atu i te mau manu hāmani meli, ’e te mau huru mea ato’a i ni’a i te fenua nei, ’e te mau huru huero ato’a.</p>
            <p class="verse"><strong>4</strong> ’E i muri a’era, ’ia tae a’era rātou i raro i te peho ra o Nimeroda, ’ua pou mai ra te Fatu ’e ’ua paraparau mai ra i te taea’e o Iareda ; ’e tei roto ho’i ’oia i te hō’ē ata, ’e ’aita te taea’e o Iareda i ’ite atu iāna.</p>
            <p class="verse"><strong>5</strong> ’E i muri a’era, ’ua fa’aue mai ra te Fatu ia rātou ’ia haere atu i roto i te mēdēbara, ’oia ïa, i te vāhi ’aore roa i taehia na e te ta’ata. ’E i muri a’era, ’ua haere atu te Fatu nā mua ia rātou, ’e ’ua paraparau mai ’oia ia rātou ’a ti’a noa ai ’oia i roto i te hō’ē ata, ’e ’ua fa’a’ite mai ia rātou i te vāhi tā rātou e haere atu.</p>
            <p class="verse"><strong>6</strong> ’E i muri a’era, ’ua haere atu ra rātou i roto i te mēdēbara, ’e ’ua hāmani ihora i te mau pahī, ’e ’ua tere atu nā ni’a i te mau pape e rave rahi, ma te arata’i-tāmau-hia e te rima o te Fatu.</p>
            <p class="verse"><strong>7</strong> ’E ’aita te Fatu i fa’ati’a ia rātou ’ia tāpe’a i te tahi atu pae o te miti i roto i te mēdēbara, ’ua hina’aro rā ’oia ’ia haere roa atu rātou i te fenua i fafauhia ra, ’o tei hau atu i te maita’i i te tahi atu mau fenua ato’a, ’e ’o tei fa’ahereherehia e te Fatu te Atua nō te hō’ē nūna’a parauti’a.</p>
            <p class="verse"><strong>8</strong> ’E ’ua tapu ho’i ’oia i te taea’e o Iareda i roto i tōna riri ’ū’ana ē, e mea ti’a roa i te mau ta’ata ’o tē fāri’i i teie nei fenua fafauhia, ’ia tāvini iāna, te Atua hō’ē roa ’e te parau mau, mai taua taime ra ē a muri noa atu, ’e mai te mea ’aita ra, e tāpū-’ē-hia atu ïa rātou i te taime e tae mai ai te ’īra’a nō tōna riri ’ū’ana i ni’a iho ia rātou.</p>
            <p class="verse"><strong>9</strong> ’E i teienei, tē ’ite nei tātou i te mau fa’auera’a mana a te Atua nō ni’a i teie nei fenua, ’oia ho’i e fenua fafauhia ; ’e e mea ti’a roa i te nūna’a ’o tē pārahi i ni’a i teie nei fenua ’ia tāvini i te Atua, ’e mai te mea ’aita ra, e tāpū-’ē-hia ïa rātou i te taime e tae mai ai te ’īra’a nō tōna riri ’ū’ana i ni’a iho ia rātou. ’E e tae mai te ’īra’a nō tōna riri ’ū’ana i ni’a ia rātou i te taime ’ua ’ī roa rātou i te mau ’ohipa ’ī’ino.</p>
            <p class="verse"><strong>10</strong> Inaha ho’i, ’ua hau atu teie fenua i te maita’i i te tahi atu mau fenua ato’a ; nō reira ’o ’oia ’o tē pārahi i ni’a i teie fenua e mea ti’a roa iāna ’ia tāvini i te Atua, ’e mai te mea ’aita ra, e tāpū-’ē-hia ïa ’oia ; e fa’auera’a mana mure ’ore teie nā te Atua. ’E ’aita rātou e tāpū-’ē-hia ē tae roa ’ua ’ī roa te mau ’ohipa ’ī’ino i rotopū i te mau tamari’i o te fenua nei.</p>
            <p class="verse"><strong>11</strong> ’E e tae mai teie nei parau ia ’outou, e te mau ’Ētene ē, ’ia ’ite ’outou i te mau fa’auera’a mana a te Atua—’ia tātarahapa ’outou, ’e ’ia ’ore ’outou ’ia tāmau noa i roto i tā ’outou mau ’ohipa ’ī’ino ē tae noa atu i te ’īra’a nō te reira, ’ia ’ore ’outou ’ia fa’atae mai i te ’īra’a nō te riri ’ū’ana o te Atua i ni’a iho ia ’outou, mai tā te feiā o te fenua i te ’anotau i ma’iri i nā reira.</p>
            <p class="verse"><strong>12</strong> Inaha, e fenua maita’i roa teie, ’e te nūna’a e pārahi i ni’a i teie nei fenua, e riro rātou ’ei feiā ti’amā i te tāvinira’a, ’e i te fa’atītīra’a, ’e i te mau nūna’a ato’a i raro a’e i te ra’i, mai te mea e tāvini rātou i te Atua o te fenua, ’oia ho’i ’o Iesu Mesia, ’o tei fa’a’itehia mai nā roto i te mau mea tā mātou i pāpa’i.</p>
            <p class="verse"><strong>13</strong> ’E i teienei, e pāpa’i ā vau i tā’u nei pāpa’a parau ; inaha ho’i, i muri a’era, ’ua arata’i mai te Fatu ia Iareda ’e tōna ra mau taea’e i te miti rahi i fa’ata’a ’ē i nā fenua ra. ’E ’ia tae a’era rātou i te miti rahi ra, ’ua fa’ati’a ihora rātou i tō rātou mau ti’ahapa ; ’e ’ua ma’irihia ihora rātou i te i’oa o taua vāhi ra ’o Morianekumera ; ’e ’ua pārahi noa ihora rātou i roto i te mau ti’ahapa, ’e ’ua pārahi noa rātou i roto i te mau ti’ahapa i tahatai nō te ārea e maha matahiti te maoro.</p>
            <p class="verse"><strong>14</strong> ’E i muri a’era, i te hope’a nō nā matahiti e maha ra, ’ua fā fa’ahou mai ra te Fatu i te taea’e o Iareda, ’e ’ua ti’a noa mai ra ’oia i roto i te hō’ē ata ’e ’ua paraparau mai ra iāna. ’E nō te ārea e toru hora te maoro ’ua paraparau noa mai te Fatu i te taea’e o Iareda, ’e ’ua ’avau mai ra iāna nō te mea ’aore ’oia i ha’amana’o ’ia ti’aoro atu i te i’oa o te Fatu.</p>
            <p class="verse"><strong>15</strong> ’E ’ua tātarahapa ihora te taea’e o Iareda i te ’ohipa ’ino tāna i rave, ’e ’ua ti’aoro atu ra i te i’oa o te Fatu nō tōna ra mau taea’e i pīha’i iho iāna ra. ’E ’ua parau mai ra te Fatu iāna : E fa’a’ore au i tā ’oe ra mau hara ’e i te mau hara a tō ’oe ra mau taea’e ; ’eiaha rā ’outou e hara fa’ahou, ’a ha’amana’o ho’i ’outou ē, e ’ore roa tō’u Vārua e tūtava noa ’e te ta’ata nei ē a muri noa atu ; nō reira, ’ia rave ’outou i te hara ē tae noa atu ’ua ’ī roa ’outou i te reira, e tāpū-’ē-hia ïa ’outou i te aro o te Fatu ra. ’E teie tō’u mau mana’o nō ni’a i te fenua ’o tā’u e hōro’a atu ’ei ’āi’a nō ’outou ; ’e e riro ho’i te reira ’ei fenua hau roa i te maita’i i te tahi atu mau fenua ato’a.</p>
            <p class="verse"><strong>16</strong> ’E ’ua parau mai ra te Fatu : ’A haere ’outou ’e ’a hāmani i te tahi mau pahī mai tā ’outou i hāmani na. ’E i muri a’era, ’ua haere atu ra te taea’e o Iareda nō te rave i te ’ohipa, ’e tōna mau taea’e ato’a, ’e ’ua hāmani ihora rātou i te mau pahī mai te au i tā rātou i hāmani na, mai te au ho’i i tā te Fatu ra mau ha’api’ira’a. ’E e mea hu’a te reira, ’e e mea huru māmā ho’i i ni’a i te pape, mai te māmā o te manu pererau i ni’a iho i te pape ra.</p>
            <p class="verse"><strong>17</strong> ’E ’ua hāmanihia te reira ’ei mea piri maita’i roa, ’e ’ia fāri’i ho’i i te pape mai te ’āu’a ra te huru ; ’e te rarora’a ra e mea piri ïa mai te ’āu’a ra te huru ; ’e nā pae ra e mea piri ato’a ïa mai te ’āu’a ra te huru ; ’e nā hope’a ra e mea huru ’oe’oe ïa ; ’e te tahua i ni’a ra e mea piri ïa mai te ’āu’a ra te huru ; ’e te roara’a ra e au ïa i te roara’a o te hō’ē tumu rā’au ; ’e te ’ōpani ra ’ia ’ōpanihia ra, e mea piri ïa mai te ’āu’a ra te huru.</p>
            <p class="verse"><strong>18</strong> ’E i muri a’era, ’ua ti’aoro atu ra te taea’e o Iareda i te Fatu, i te nā-’ō-ra’a ē : E te Fatu, ’ua rave au i te ’ohipa tā ’oe i fa’aue mai, ’e ’ua hāmani au i te mau pahī mai tā ’oe i parau mai iā’u ra.</p>
            <p class="verse"><strong>19</strong> ’E inaha, e te Fatu, ’aita e mōrī tō roto i teie mau pahī, e nāhea mātou i te fa’atere ? ’E e pohe ho’i mātou nō te mea ’aita e ti’a ia mātou ’ia huti i te aho, maori rā i te mata’i ana’e i roto i te mau pahī, nō reira e pohe roa mātou.</p>
            <p class="verse"><strong>20</strong> ’E ’ua parau mai ra te Fatu i te taea’e o Iareda : Inaha, e hāmani ’oe i te hō’ē ’āpo’o i te tahua i ni’a o te pahī, ’e i te rarora’a ato’a, ’e ’ia pau tō ’oe aho e ’īriti ’oe i te ’ōrei o te ’āpo’o ’ia roa’a mai te mata’i. ’E mai te mea e tahe mai te pape i ni’a ia ’oe, inaha, e ’ōrei ’oe i te ’āpo’o, ’ia ’ore ’outou ’ia pohe i roto i te miti ra.</p>
            <p class="verse"><strong>21</strong> ’E i muri a’era, ’ua nā reira ihora te taea’e o Iareda, mai tā te Fatu i fa’aue mai ra.</p>
            <p class="verse"><strong>22</strong> ’E ’ua ti’aoro fa’ahou atu ra ’oia i te Fatu, i te nā-’ō-ra’a ē : E te Fatu, inaha, ’ua rave au mai tā ’oe i fa’aue mai iā’u ra ; ’e ’ua fa’aineine au i te mau pahī nō tō’u ra mau ta’ata, ’e inaha, ’aita e māramarama tō roto i te mau pahī. Inaha, e te Fatu, e vaiiho ānei ’oe ia mātou ’ia haere i terā pae mai i teie pape rahi i roto i te pōiri ?</p>
            <p class="verse"><strong>23</strong> ’E ’ua parau mai ra te Fatu i te taea’e o Iareda : E aha tā ’oe i hina’aro iā’u ’ia rave ’ia roa’a mai te māramarama i roto i tō ’outou mau pahī ? Inaha ho’i, ’aita e ti’a ia ’outou ’ia hāmani i te mau ha’amāramarama, e hu’ahu’a roa ho’i te reira ; ’eiaha ato’a ’outou e ’āfa’i i te auahi nā muri ia ’outou, e’ita ho’i ’outou e haere ma te māramarama o te auahi.</p>
            <p class="verse"><strong>24</strong> Inaha ho’i, e riro tō ’outou mau pahī mai te tohorā i raro i te moana ra ; ’e e fati pūai mai ho’i te mau ’are miti mai te mou’a te teitei i ni’a iho ia ’outou na. ’Āre’a rā, e ’āfa’i fa’ahou mai au ia ’outou i ni’a mai raro mai i te mau vāhi hōhonu o te moana ra ; ’e ’ua reva atu ho’i te mau mata’i nō roto atu i tō’u nei vaha, ’e ’ua tu’u atu vau i te mau ua ’e te mau pape pu’e ra.</p>
            <p class="verse"><strong>25</strong> ’E inaha, tē fa’aineine nei au ia ’outou nō taua mau mea nei ; ’e ’aita roa e ti’a ia ’outou ’ia haere atu i terā pae mai o teie nei pape rahi, maori rā ’ia pāruru vau ia ’outou i te mau ’are o te miti ra, ’e i te mau mata’i i reva atu na, ’e i te mau pape pu’e ’o tē haere mai ra. Nō reira, e aha tā ’oe e hina’aro iā’u ’ia rave nō te fa’aineine ia ’outou ’ia roa’a mai te māramarama i te taime ’outou e horomi’ihia ai i roto i te mau vāhi hōhonu o te moana ra ?</p>
            <p class="verse">’Ua ’ite atu te taea’e o Iareda i te manimani rima o te Fatu ’a tāpe’a mai ai ’oia i te mau ’ōfa’i hō’ē ’ahuru ’e ma ono—’Ua fa’a’ite mai te Mesia i tōna tino vārua i te taea’e o Iareda—E’ita roa e ti’a i te feiā ’o tei fāri’i i te ’ite parauti’a roa ’ia tāpe’ahia i te tahi pae mai o te pāruru—’Ua fa’aineinehia te feiā ’īriti parau nō te ha’amāramarama mai i te pāpa’a parau ’ati Iareda.</p>
            <p class="verse">=== Ether Chapitre 3 ===</p>
            <p class="verse"><strong>1</strong> ’E i muri a’era, ’ua haere atu ra te taea’e o Iareda (i teienei tē vai ra e va’u pahī i fa’aineinehia) i ni’a i te mou’a ’o tā rātou i topa i te i’oa ’o Selema, nō tōna ra teitei rahi, ’e ’ua fa’atahe ihora ’oia i te mau ’ōfa’i ri’i e hō’ē ’ahuru ’e ma ono nō roto mai i te mato ; e mea ’uo’uo ’e te ateate, ’oia ho’i e mea ateate mai te hi’o ra ; ’e ’ua hōpoi atu ’oia i te reira i roto i tōna rima i ni’a i te tupua’i mou’a ra, ’e ’ua ti’aoro fa’ahou atu ra i te Fatu, nā ’ō atu ra :</p>
            <p class="verse"><strong>2</strong> E te Fatu, ’ua parau a’enei ’oe ē, e ha’a’atihia mātou i te pape pu’e ra. I teienei, inaha, e te Fatu, ’eiaha ’oe e riri i tō tāvini nei nō tōna paruparu i mua ia ’oe na ; ’e ’ua ’ite pāpū ho’i mātou ē, e mea mo’a ’oe ’e tē pārahi nei ’oe i roto i te mau ra’i, ’e e mea ti’amā ’ore mātou i mua ia ’oe na ; nō te hi’ara’a ’ua vai ’ino noa ā tō mātou mau huru, ’āre’a rā e te Fatu, ’ua hōro’a mai ’oe i te hō’ē fa’auera’a ia mātou nei ’ia ti’aoro atu ia ’oe e ti’a ai, ’e nā roto ia ’oe e fāri’i ai mātou mai te au i tō mātou mau hina’aro.</p>
            <p class="verse"><strong>3</strong> Inaha, e te Fatu, ’ua tā’iri mai ’oe ia mātou nō tā mātou mau ’ohipa ’ī’ino, ’e ’ua tīahi haere noa ’oe ia mātou, ’e ’ua pārahi noa mātou i teie mau matahiti e rave rahi i roto i te mēdēbara ; ’āre’a rā ’ua aroha mai ’oe ia mātou. E te Fatu, ’a hi’o mai na ’oe iā’u nei ma te aroha, ’e ’a fa’afāriu ’ē atu i tō ’oe riri i tō ’oe nei mau ta’ata, ’e ’eiaha ’oe e vaiiho noa ia rātou ’ia haere atu i terā pae mai i teie nei moana ri’ari’a i roto i te pōiri ; ’a hi’o mai rā ’oe i teie nei mau mea ’o tā’u i fa’atahe nō roto mai i te mato.</p>
            <p class="verse"><strong>4</strong> ’E ’ua ’ite au, e te Fatu, tei ia ’oe na te mana pā’āto’a, ’e e ti’a ia ’oe ’ia rave i te mau mea ato’a ’o tā ’oe e hina’aro nō te maita’i o te ta’ata nei ; nō reira, ’a tāpe’a mai na ’oe i teie nei mau ’ōfa’i, e te Fatu, i tō ’oe manimani rima, ’e ’a fa’ariro i te reira ’ei mea ’ana’ana i roto i te pōiri ; ’ia ’ana’ana mai te reira i ni’a ia mātou i roto i te mau pahī ’o tā mātou i hāmani, ’ia roa’a ia mātou te māramarama ’a haere ai mātou nā ni’a i te moana.</p>
            <p class="verse"><strong>5</strong> Inaha, e te Fatu, e ti’a ia ’oe ’ia rave i te reira. ’Ua ’ite mātou e ti’a ia ’oe ’ia fa’a’ite mai i te mana rahi, ’āre’a rā e au ra ē e mea faufa’a ’ore te reira i te mana’o o te ta’ata nei.</p>
            <p class="verse"><strong>6</strong> ’E i muri a’era, ’ia oti a’era tā te taea’e o Iareda paraura’a i teie mau parau, inaha, ’ua fa’atoro mai ra te Fatu i tōna rima, ’e ’ua tāpe’a tāta’ihō’ē ihora i te mau ’ōfa’i i tōna manimani rima. ’E ’ua rave-’ē-hia atu ra te pāruru i te mata o te taea’e o Iareda, ’e ’ua ’ite atu ra ’oia i te manimani rima o te Fatu ; ’e ’ua au te reira i te manimani rima o te hō’ē ta’ata, te hō’ē ta’ata tino ’i’o ’e te toto ; ’e ’ua ma’iri ihora te taea’e o Iareda i raro i mua i te Fatu, nō te mea ’ua ro’ohia ho’i ’oia i te mata’u.</p>
            <p class="verse"><strong>7</strong> ’E ’ua ’ite a’era te Fatu ē ’ua ma’iri te taea’e o Iareda i raro, i ni’a i te repo, ’e ’ua nā ’ō mai ra te Fatu iāna : ’A ti’a mai i ni’a, nō te aha ho’i ’oe i ma’iri ai i raro ?</p>
            <p class="verse"><strong>8</strong> ’E ’ua nā ’ō atu ra ’oia i te Fatu : ’Ua ’ite au i te manimani rima o te Fatu, ’e ’ua mata’u ihora vau ’o te tā’iri mai ’oia iā’u ; ’e ’aita ho’i au i ’ite ē e tino ’i’o ’e te toto tō te Fatu.</p>
            <p class="verse"><strong>9</strong> ’E ’ua nā ’ō mai ra te Fatu iāna : Nō tō ’oe fa’aro’o i ’ite ai ’oe ē, e rave mai au i te tino ’i’o ’e te toto nō’u iho ; ’e ’aore roa e ta’ata i haere mai i mua iā’u ma te fa’aro’o rahi e au i tō ’oe na ; ’e ’āhiri ’aita te reira, ’aita ato’a ’oe e ’ite i tō’u manimani rima. ’Ua rahi atu ānei tō ’oe ’ite i teie ?</p>
            <p class="verse"><strong>10</strong> ’E ’ua pāhono atu ra ’oia : ’Aita roa ; e te Fatu, ’a fa’a’ite mai na ia ’oe iho iā’u nei.</p>
            <p class="verse"><strong>11</strong> ’E ’ua nā ’ō mai ra te Fatu iāna : E ti’aturi ānei ’oe i te mau parau ’o tā’u e parau atu ?</p>
            <p class="verse"><strong>12</strong> ’E ’ua pāhono atu ra ’oia : ’Ē, e te Fatu, ’ua ’ite ho’i au ē, tē parau nei ’oe i te parau mau, nō te mea e Atua ’oe nō te parau mau, ’e ’aita e ti’a ia ’oe ’ia ha’avare.</p>
            <p class="verse"><strong>13</strong> ’E ’ia fa’aoti a’era ’oia i te parau atu i teie mau parau, inaha, ’ua fa’a’ite mai ra te Fatu iāna iho iāna ra, ’e ’ua nā ’ō mai ra : Nō te mea ’ua ’ite ’oe i teie nei mau mea, ’ua fa’aorahia ïa ’oe i te hi’ara’a ; nō reira ’ua fa’aho’i-fa’ahou-hia mai ’oe i mua i tō’u aro ; nō reira tē fa’a’ite atu nei au iā’u iho ia ’oe na.</p>
            <p class="verse"><strong>14</strong> Inaha, ’o vau nei teie ’o tei fa’aineinehia mai te ha’amatara’a mai ā o te ao nei nō te fa’aora i tō’u ra mau ta’ata. Inaha, ’o vau ’o Iesu Mesia. ’O vau te Metua ’e te Tamaiti. Nā roto iā’u nei e fāri’i ai te mau ta’ata ato’a, ’oia ho’i, te feiā ato’a ’o tē ti’aturi i tō’u nei i’oa, i te ora, ’o tē vai noa ē a muri noa atu, ’e e riro ho’i rātou ’ei mau tamari’i tamāroa ’e ’ei mau tamari’i tamāhine nā’u.</p>
            <p class="verse"><strong>15</strong> ’E ’aita ā vau i fa’a’ite atu ra iā’u iho i te ta’ata ’o tā’u i hāmani, nō te mea ’aita roa ā e ta’ata i ti’aturi iā’u nei mai tā ’oe i nā reira. Tē ’ite ra ānei ’oe ē, ’ua hāmanihia ’oe mai te au i tō’u iho hōho’a ? ’Oia ïa, ’ua hāmanihia te mau ta’ata ato’a i te mātāmua roa ’ia au i tō’u iho hōho’a.</p>
            <p class="verse"><strong>16</strong> Inaha, teie nei tino tā ’oe e hi’o nei, ’o te tino ïa o tō’u vārua ; ’e ’ua hāmani au i te ta’ata ’ia au i te huru o te tino o tō’u ra vārua ; ’e mai te au i te huru ’o tā’u e fā mai nei i mua ia ’oe i te tino vārua, e fā ato’a atu vau i tō’u ra feiā mai te reira te huru i te tino ’i’o.</p>
            <p class="verse"><strong>17</strong> ’E i teienei, mai tā’u ’o Moroni i parau atu, ’aita roa e ti’a iā’u ’ia pāpa’i i te tā’āto’ara’a o te ’ā’amu nō teie mau mea i pāpa’ihia, nō reira, ’ua nava’i noa iā’u ’ia parau atu ē, ’ua fa’a’ite mai Iesu iāna iho i teie nei ta’ata i roto i te vārua, mai te au i te huru ’e te hōho’a o taua iho tino ra, mai tāna i fa’a’ite mai iāna iho i te mau ’āti Nephi.</p>
            <p class="verse"><strong>18</strong> ’E ’ua tauturu mai ’oia iāna mai tāna i tauturu mai i te mau ’āti Nephi ; ’e ’ua nā reira ’oia ’ia ’ite teie nei ta’ata ē, ’o te Atua ïa ’oia, nō te mau ’ohipa ta’a ’ē e rave rahi tā te Fatu i fa’a’ite mai iāna ra.</p>
            <p class="verse"><strong>19</strong> ’E nō tō teie nei ta’ata ’ite, ’aita roa ïa ’oia e ti’a ’ia tāpe’ahia ’ia ’ore ’ia ’ite atu i te tahi pae mai o te pāruru ; ’e ’ua ’ite ’oia i te manimani rima o Iesu, ’e i tōna ’itera’a atu, ’ua ma’iri ihora ’oia i raro ma te mata’u ; nō te mea ’ua ’ite ’oia ē, ’o te manimani rima teie o te Fatu ; ’e ’ua ’ore a’era tōna fa’aro’o, nō te mea ’ua ’ite mau ’oia, ma te fē’a’a ’ore.</p>
            <p class="verse"><strong>20</strong> Nō reira, nā roto i te fāri’ira’a i teie ’ite pāpū roa nō ni’a i te Atua, ’aita roa ïa ’oia e ti’a ’ia tāpe’ahia i te tahi pae mai o te pāruru ; nō reira ’ua hi’o ’oia ia Iesu, ’e ’ua tauturu mai ’oia iāna.</p>
            <p class="verse"><strong>21</strong> ’E i muri a’era, ’ua parau mai ra te Fatu i te taea’e o Iareda : Inaha, ’eiaha ’oe e fa’ati’a i teie mau mea tā ’oe i hi’o ’e i fa’aro’o ’ia tae atu i tō te ao nei, ē tae noa atu i te taime e fa’ahanahana ai au i tō’u i’oa i te tino ra ; nō reira, e tāpe’a māite ’oe i teie nei mau mea tā ’oe i hi’o ’e i fa’aro’o ra, ’e ’eiaha roa e fa’a’ite atu i te hō’ē noa atu ta’ata.</p>
            <p class="verse"><strong>22</strong> ’E inaha, ’ia haere mai ’oe i mua iā’u, e pāpa’i ’oe i te reira ’e e tāpiri ho’i i te reira, ’ia ’ore e ti’a i te hō’ē noa atu ta’ata ’ia ’īriti i te reira ; ’e e pāpa’i ho’i ’oe i te reira i te hō’ē reo ’o tē ’ore e ti’a ’ia tai’ohia.</p>
            <p class="verse"><strong>23</strong> ’E inaha, e hōro’a atu vau i teie nā ’ōfa’i e piti ia ’oe na, ’e e tāpiri ato’a ’oe i te reira ’e te mau mea tā ’oe e pāpa’i.</p>
            <p class="verse"><strong>24</strong> Inaha ho’i, te reo tā ’oe e pāpa’i, ’ua fa’ahuru-’ē-hia ïa e au ; nō reira, i tō’u iho tau mau, e fa’ariro vau i teie nei nā ’ōfa’i e piti ’ei ha’amāramarama i te mata o te ta’ata i teie mau mea tā ’oe e pāpa’i.</p>
            <p class="verse"><strong>25</strong> ’E ’ia oti a’era tā te Fatu paraura’a atu i teie nei mau parau, ’ua fa’a’ite mai ra ’oia i te taea’e o Iareda i te mau ta’ata pā’āto’a o te ao nei, ’o tei vai na, ’e ’o tē vai ato’a a muri atu ; ’e ’aita roa ’oia i tāpe’a i te reira ’ia ’ore tōna mata ’ia ’ite, ē tae noa atu i tō te mau hope’a o te ao nei.</p>
            <p class="verse"><strong>26</strong> I parau na ho’i ’oia iāna i te mau taime nā mua atu, ’e mai te mea e ti’aturi ’oia iāna, ’e e ti’a iāna ’ia fa’a’ite mai i te mau mea ato’a iāna—e fa’a’itehia ïa iāna ; nō reira, e’ita roa te Fatu e tāpe’a i te hō’ē mea ’ia ’ore ’oia ’ia ’ite atu, ’e ’ua ’ite ho’i ’oia ē, e ti’a i te Fatu ’ia fa’a’ite mai i te mau mea ato’a iāna ra.</p>
            <p class="verse"><strong>27</strong> ’E ’ua nā ’ō mai ra te Fatu iāna : ’A pāpa’i i teie nei mau mea ’e ’a tāpiri māite i te reira ; ’e e fa’a’ite atu vau i te reira i tō’u iho tau mau i te mau tamari’i a te ta’ata nei.</p>
            <p class="verse"><strong>28</strong> ’E i muri a’era, ’ua fa’aue mai ra te Fatu iāna ’ia tāpiri ’oia i nā ’ōfa’i e piti o tāna i fāri’i, ’e ’eiaha roa e fa’a’ite noa atu, ē tae noa atu i te tau e fa’a’ite mai ai te Fatu i te reira i te mau tamari’i a te ta’ata nei.</p>
            <p class="verse">’Ua fa’auehia Moroni ’ia tāpiri i te mau pāpa’ira’a a te taea’e o Iareda—E’ita roa te reira e fa’aho’ihia mai ē tae roa ’ua rahi te fa’aro’o o te ta’ata nei mai tō te taea’e o Iareda te huru—Tē fa’aue mai nei te Mesia i te ta’ata nei ’ia ti’aturi i tāna mau parau ’e i te mau parau a tāna mau pipi—’Ua fa’auehia te ta’ata nei ’ia tātarahapa, ’ia ti’aturi i te ’evanelia, ’e ’ia fa’aorahia.</p>
            <p class="verse">=== Ether Chapitre 4 ===</p>
            <p class="verse"><strong>1</strong> ’E ’ua fa’aue mai ra te Fatu i te taea’e o Iareda ’ia pou atu i raro i te mou’a mai mua atu i te aro o te Fatu, ’e ’ia pāpa’i i te mau mea tāna i hi’o na ; ’e ’ua ’ōpanihia te reira ’ia fa’ataehia atu i te mau tamari’i a te ta’ata nei, e tae roa atu i muri iho i te tau e fa’ateiteihia ai ’oia i ni’a i te sātauro ; ’e ’o te reira ho’i te tumu i tāpe’a noa ai te ari’i ra o Mosia i te reira, ’ia ’ore te reira ’ia tae i tō te ao ē tae noa atu i te tau e fa’a’ite mai ai te Mesia iāna iho i tōna ra mau ta’ata.</p>
            <p class="verse"><strong>2</strong> ’E i muri iho i tō te Mesia fa’a’itera’a mai iāna iho i tōna ra mau ta’ata, ’ua fa’aue mai ’oia ’ia fa’a’itehia atu te reira.</p>
            <p class="verse"><strong>3</strong> ’E i teienei, i muri a’e i te reira, ’ua paruparu tō rātou ato’a fa’aro’o ; ’e ’aore roa e ta’ata toe, maori rā te mau ’āti Lamana, ’e ’ua pāto’i rātou i te ’evanelia a te Mesia ; nō reira ’ua fa’auehia vau ’ia huna fa’ahou i te reira i raro i te fenua.</p>
            <p class="verse"><strong>4</strong> Inaha, ’ua pāpa’i au i ni’a i teie mau ’api i taua iho mau mea tā te taea’e o Iareda i hi’o ra ; ’e mai te mātāmua mai ā ’aita atu e mau mea i fa’a’itehia mai ’o tei hau atu i te rahi i te reira ’o tei fa’a’itehia mai i te taea’e o Iareda.</p>
            <p class="verse"><strong>5</strong> Nō reira ’ua fa’aue mai te Fatu iā’u ’ia pāpa’i i te reira ; ’e ’ua pāpa’i au i te reira. ’E ’ua fa’aue mai ’oia iā’u ’ia tāpiri i te reira ; ’e ’ua fa’aue ato’a mai ’oia iā’u ’ia tāpiri i te ’īritira’a nō te reira ; nō reira ’ua tāpiri vau i te mau ’īriti parau ; mai te au i te fa’auera’a a te Fatu.</p>
            <p class="verse"><strong>6</strong> ’Ua parau mai ho’i te Fatu iā’u : E ’ore roa te reira e tae i te mau ’Ētene ē tae noa atu i te mahana e tātarahapa ai rātou i tā rātou mau ’ohipa ’ī’ino, ’e e riro ai ’ei feiā mā i mua i te Fatu.</p>
            <p class="verse"><strong>7</strong> ’E tē nā ’ō mai ra te Fatu, ’ei taua mahana ra ’a ti’aturi mai ai rātou iā’u nei, mai te taea’e o Iareda i ti’aturi mai iā’u ra, ’ia riro rātou ’ei feiā ha’amo’ahia i roto iā’u nei, ’ei reira vau e fa’a’ite atu ai ia rātou i te mau mea tā te taea’e o Iareda i ’ite, ē tae noa atu i te tātarara’a atu i tā’u mau heheura’a ato’a ia rātou, tē nā reira mai ra ho’i Iesu Mesia, te Tamaiti a te Atua, te Metua o te mau ra’i ’e te fenua nei, ’e te mau mea ato’a i roto ra.</p>
            <p class="verse"><strong>8</strong> ’E ’o ’oia ’o tē mārō atu i te parau a te Fatu ra, ’ia ’anatemahia ’oia ; ’e ’o ’oia ’o tē huna i teie nei mau mea ra, ’ia ’anatemahia ’oia ; ’e e ore ho’i au e fa’a’ite atu i te mau mea rahi a’e ia rātou, tē nā reira mai ra Iesu Mesia ; ’e ’o vau ho’i ïa teie e parau nei.</p>
            <p class="verse"><strong>9</strong> ’E nā roto i tā’u nei parau, ’ua vētea a’era te mau ra’i ’e ’ua tāmauhia ; ’e nā roto i tā’u nei parau e ’āueue te fenua ; ’e nā roto i tā’u nei parau e ha’amouhia te mau ta’ata o te fenua nei, mai te mea ra ē, nā roto i te auahi.</p>
            <p class="verse"><strong>10</strong> ’E ’o ’oia ’o tei ’ore i ti’aturi i tā’u nei mau parau, ’aita ato’a ïa ’oia i ti’aturi i tā’u mau pipi ; ’e mai te mea ’o vau iho ānei teie e parau nei, nā ’outou iho ïa e hi’o ; ’e e ’ite ho’i ’outou ē, ’o vau iho teie i parau atu, ’ia tae i te mahana hope’a ra.</p>
            <p class="verse"><strong>11</strong> ’E ’o ’oia ’o tē ti’aturi i te mau mea tā’u i parau ra, e tauturu ïa vau iāna nā roto i te mau fa’a’itera’a a tō’u ra Vārua, ’e e ’ite ’oia ’e e fa’a’ite atu ho’i ’oia. Nō tō’u ho’i Vārua ’oia e ’ite ai ē, e parau mau teie nei mau mea ; ’e nā te reira e fa’aitoito i te ta’ata ’ia rave i te ’ohipa maita’i.</p>
            <p class="verse"><strong>12</strong> ’E te mau mea ’o tē arata’i i te ta’ata ’ia rave i te ’ohipa maita’i, nō roto atu ïa iā’u nei ; ’aore ho’i te maita’i e tae mai nā roto i te hō’ē noa atu ta’ata, maori rā nā roto atu iā’u nei. ’O vau nei ho’i ’o tē arata’i nei i te mau ta’ata i te mau mea maita’i ato’a ; ’o ’oia ’o tē ’ore e ti’aturi i tā’u nei mau parau, e ’ore ato’a ïa ’oia e ti’aturi iā’u nei—’oia ho’i, tē vai mau nei au ; ’e ’o ’oia ’o tē ’ore e ti’aturi iā’u nei, e ’ore ato’a ïa ’oia e ti’aturi i te Metua ’o tei tono mai iā’u nei. Inaha ho’i, ’o vau te Metua, ’o vau te māramarama, ’e te ora, ’e te parau mau o te ao nei.</p>
            <p class="verse"><strong>13</strong> ’A haere mai iā’u nei, e te mau ’Ētene ē, ’e e fa’a’ite atu vau ia ’outou i te tahi mau mea rahi a’e, te ’ite ’o tei hunahia nō te ti’aturi ’ore.</p>
            <p class="verse"><strong>14</strong> ’A haere mai iā’u nei, ’e te ’utuāfare o ’Īserā’ela ē, ’e e fa’a’itehia atu ia ’outou te mau mea rarahi tā te Metua i fa’aineine mai te ha’amatara’a mai ā o te ao nei nō ’outou ; ’e ’aita te reira i tae mai ia ’outou nō te ti’aturi ’ore.</p>
            <p class="verse"><strong>15</strong> Inaha, ’ia pāhae atu ’outou i te pāruru nō te ti’aturi ’ore ’o tei tāpe’a noa ia ’outou i roto i tō ’outou ti’ara’a ri’ari’a nō te ’ohipa ’ī’ino, ’e te ’ā’au ’eta’eta, ’e te mana’o pōiri, ’ei reira ’outou e ’ite ai i te mau mea rarahi ’e te māere i hunahia ia ’outou mai te ha’amatara’a mai ā o te ao nei—’oia ïa, ’ia ti’aoro atu ’outou i te Metua i tō’u ra i’oa ma te ’ā’au ’oto e te vārua tātarahapa, ’ei reira ’outou e ’ite ai ē ’ua ha’amana’o te Metua i te fafaura’a tāna i fafau i tō ’outou ra mau metua, e te ’utuāfare o ’Īserā’ela ē.</p>
            <p class="verse"><strong>16</strong> ’E i reira tā’u mau heheura’a, ’o tā’u i fa’aue atu i tō’u tāvini ra ia Ioane ’ia pāpa’i, e hōhorahia atu ai i mua i te mata o te mau ta’ata ato’a. ’A ha’amana’o, ’ia ’ite ana’e ’outou i teie nei mau mea, ’ei reira ’outou e ’ite ai ē, ’ua fātata te tau e fa’a’ite-mau-hia ai te reira.</p>
            <p class="verse"><strong>17</strong> Nō reira, ’ia fāri’i ’outou i teie nei pāpa’a parau ’ei reira ’outou e ’ite ai ē, ’ua ha’amata te ’ohipa a te Metua i ni’a i te fenua nei.</p>
            <p class="verse"><strong>18</strong> Nō reira, ’a tātarahapa, e tō te mau hope’a ato’a o te fenua nei, ’e ’a haere mai iā’u nei, ’e ’a ti’aturi i tā’u nei ’evanelia, ’e ’ia bāpetizohia i tō’u ra i’oa ; ’e ’o ’oia ’o tē ti’aturi ’e ’ua bāpetizohia e fa’aorahia ïa ; ’āre’a rā ’o ’oia ’o tē ’ore e ti’aturi e fa’ahapahia ïa ; ’e e pe’e atu te mau tāpa’o nā muri ia rātou ’o tē ti’aturi i tō’u ra i’oa.</p>
            <p class="verse"><strong>19</strong> ’E e ao tōna ’o tei ’itea tōna ha’apa’o maita’i i te mahana hope’a ra, e fa’ateiteihia ho’i ’oia ’ia pārahi i roto i te bāsileia i fa’aineinehia nōna mai te ha’amatara’a mai ā o te ao nei. ’E inaha, ’o vau ho’i tei parau na i te reira. ’Āmene.</p>
            <p class="verse">E riro nā ’ite to’otoru ’e te ’ohipa iho ’ei fa’a’itera’a pāpū nō te parau mau o te Buka a Moromona.</p>
            <p class="verse">=== Ether Chapitre 5 ===</p>
            <p class="verse"><strong>1</strong> ’E i teienei, ’ua pāpa’i au, ’o Moroni, i te mau parau tei fa’auehia mai iā’u, mai te au i tā’u i ha’amana’o ra ; ’e ’ua fa’a’ite atu vau ia ’oe i te mau mea ’o tā’u i tāpiri ; nō reira ’eiaha ’oe e rave noa atu i te reira ’ia ti’a ia ’oe ’ia ’īriti, nō te mea ’ua ’ōpanihia ’oe ’ia rave i te reira, maori rā i te tau noa atu e ti’a ai i te pa’ari o te Atua.</p>
            <p class="verse"><strong>2</strong> ’E inaha, e fa’ati’ahia paha ’oe ’ia fa’a’ite atu i te mau ’api ia rātou ’o tē tauturu ia ’oe i te ravera’a i teie nei ’ohipa.</p>
            <p class="verse"><strong>3</strong> ’E e fa’a’itehia te reira i nā ta’ata to’otoru e te mana o te Atua ; nō reira e ’ite pāpū rātou ē, e parau mau teie nei mau mea.</p>
            <p class="verse"><strong>4</strong> ’E nā roto i te vaha o nā ’ite to’otoru e fa’atupuhia ai teie nei mau mea ; ’e nā roto i te ’itera’a pāpū o nā ’ite to’otoru, ’e teie nei ’ohipa e fa’a’itehia mai ai te mana o te Atua ’e tō tāna ato’a ho’i parau, ’o tā te Metua, ’e tā te Tamaiti, ’e tā te Vārua Maita’i e fa’a’ite pāpū mai—’e e ti’a atu teie mau mea ato’a ’ei ’itera’a pāpū nō te fa’ahapa i tō te ao nei i te mahana hope’a ra.</p>
            <p class="verse"><strong>5</strong> ’E mai te mea e tātarahapa rātou ’e e haere mai i te Metua nā roto i te i’oa o Iesu, e fāri’ihia ïa rātou i roto i te bāsileia o te Atua ra.</p>
            <p class="verse"><strong>6</strong> ’E i teienei, nā ’outou iho e feruri ē, ’aita ānei tō’u ha’amanara’a nō ni’a iho i teie nei mau mea, ’e e ’ite ho’i ’outou ē tē vai nei tō’u ha’amanara’a ’ia ’ite mai ’outou iā’u nei, ’e e ti’a atu tātou i mua i te Atua i te mahana hope’a ra. ’Āmene.</p>
            <p class="verse">’Ua tūra’ihia te mau pahī o te mau ’ati Iareda e te mau mata’i ē tae roa atu i te fenua i fafauhia ra—’Ua ’ārue atu te mau ta’ata i te Fatu nō tōna maita’i—’Ua mā’itihia Oriha ’ei ari’i i ni’a a’e ia rātou—’Ua pohe Iareda ’e tōna taea’e.</p>
            <p class="verse">=== Ether Chapitre 6 ===</p>
            <p class="verse"><strong>1</strong> ’E i teienei, e pāpa’i au, ’o Moroni, i te pāpa’a parau o Iareda ’e tōna ra taea’e.</p>
            <p class="verse"><strong>2</strong> I te mea ē, i muri a’era, ’ia oti a’era te Fatu i te fa’aineine i te mau ’ōfa’i tā te taea’e o Iareda i hōpoi i ni’a i te mou’a ra, ’ua pou mai ra te taea’e o Iareda i raro mai te mou’a mai ra, ’e ’ua tu’u atu ra ’oia i te mau ’ōfa’i i roto i te mau pahī i hāmanihia, hō’ē ’ōfa’i i nā pae hope’a o te reira ; ’e inaha, ’ua ha’amāramarama mai ra te reira i te mau pahī.</p>
            <p class="verse"><strong>3</strong> ’E ’ua nā reira te Fatu i te rave i te mau ’ōfa’i ’ia ’ana’ana i roto i te pōiri, ’ia roa’a te māramarama i te mau tāne, ’e te mau vahine, ’e te mau tamari’i, ’e ’ia ’ore rātou ’ia haere i te tahi pae mai i te mau pape rahi nā roto i te pōiri.</p>
            <p class="verse"><strong>4</strong> ’E i muri a’era, i muri iho i tō rātou fa’aineinera’a i te mau huru mā’a ato’a, ’ia ti’a ia rātou ’ia ora noa i ni’a i te miti, ’e te mā’a ato’a nā tā rātou mau nana māmoe ’e mau nana pua’atoro, ’e te mau pua’a, ’e te mau ’ānimara, ’e te mau manu pererau tā rātou e hōpoi nā muri ia rātou—’e i muri a’era, ’ia oti a’era teie mau mea ato’a i te ravehia, ’ua haere atu ra rātou i roto i tō rātou mau pahī, ’e ’ua fano atu ra nā ni’a i te moana, ’e ’ua tu’u a’era rātou ia rātou iho i te Fatu tō rātou Atua.</p>
            <p class="verse"><strong>5</strong> ’E i muri a’era, ’ua ha’afarara mai ra te Fatu te Atua i te hō’ē mata’i rahi roa i ni’a iho i te miti, ma te haere ti’a atu i te fenua i fafauhia ra ; ’e ’ua nā reira rātou i te tere tāhurihuri noa i ni’a i te mau ’are miti i mua i te mata’i.</p>
            <p class="verse"><strong>6</strong> ’E i muri a’era, e rave rahi taime ’ua hutihia rātou i raro i te mau vāhi hōhonu o te moana, nō te mau ’are miti teitei mai te mou’a tei fati mai i ni’a iho ia rātou ra, ’e nō te mau vero rahi ’e te ri’ari’a ho’i tei fa’atupuhia e te mata’i pūai rahi.</p>
            <p class="verse"><strong>7</strong> ’E i muri a’era, i tō rātou hutira’ahia i roto i te hōhonu o te moana, ’aita te miti i ha’ape’ape’a ia rātou, nō te mea ’ua piri maita’i tō rātou mau pahī mai te ’āu’a ra, ’e ’oia ato’a ’ua piri maita’i ho’i te reira mai te pahī o Noa ra ; nō reira ’ia ha’a’atihia rātou e te moana rahi, ’ua ti’aoro atu rātou i te Fatu, ’e ’ua fa’aho’i mai ’oia ia rātou i ni’a roa a’e i te mau pape.</p>
            <p class="verse"><strong>8</strong> ’E i muri a’era, ’aita roa te mata’i i fa’aea i te puhipuhi noa e tae atu i te fenua i fafauhia ra, ’a vai noa ai rātou i ni’a i te moana ; ’e ’ua nā reira rātou i te tūra’ihia i mua i te mata’i.</p>
            <p class="verse"><strong>9</strong> ’E ’ua hīmene noa rātou i te mau hīmene ’ārue i te Fatu ; ’oia ïa, ’ua hīmene te taea’e o Iareda i te hīmene ’ārue i te Fatu, ’e ’ua ha’amāuruuru atu ra ’oia i te Fatu i te tā’āto’ara’a nō te mahana, ’e ’ia tae mai te pō ra, ’aita rātou i fa’aea i te ’ārue atu i te Fatu.</p>
            <p class="verse"><strong>10</strong> ’E ’ua nā reira rātou i te tūra’i-noa-hia ; ’e ’aita roa e ti’a i te mau mea taehae o te moana ’ia ha’apararī ia rātou, ’e ’aita ato’a e ti’a i te tohorā ia ha’ape’ape’a ia rātou ; ’e ’ua māramarama noa rātou, nā ni’a ānei rātou i te moana ’e ’aore rā nā raro i te moana.</p>
            <p class="verse"><strong>11</strong> ’E ’ua nā reira rātou i te tūra’i-noa-hia e toru hānere ’e maha ’ahuru ’e ma maha mahana i ni’a i te moana.</p>
            <p class="verse"><strong>12</strong> ’E ’ua tāpae atu ra rātou i tahatai i te fenua i fafauhia ra. ’E ’ia ta’ahi a’era tō rātou ’āvae i tahatai i ni’a i te fenua i fafauhia ra, ’ua pi’o ihora rātou i raro i ni’a i te fenua, ’e ’ua fa’aha’eha’a atu ra ia rātou iho i mua i te Fatu, ’e ’ua tahe ihora tō rātou roimata nō te ’oa’oa i mua i te Fatu, nō te rahi o tōna ra aroha ia rātou.</p>
            <p class="verse"><strong>13</strong> ’E i muri a’era, ’ua haere atu ra rātou i ni’a i te fenua, ’e ’ua ha’amata a’era i te fa’a’apu i te fenua.</p>
            <p class="verse"><strong>14</strong> E to’omaha tamari’i tamāroa tā Iareda, ’e ’ua ma’irihia tō rātou i’oa ’o Iakoma, Giliga, Maha, ’e Oriha.</p>
            <p class="verse"><strong>15</strong> ’E ’ua fānau ato’a te taea’e o Iareda i te mau tamari’i tamāroa ’e te mau tamari’i tamāhine.</p>
            <p class="verse"><strong>16</strong> E piti ’ahuru ’e ma piti hoa tō Iareda ’e tō tōna taea’e ; ’e ’ua fānau ato’a rātou i te mau tamari’i tamāroa ’e te mau tamari’i tamāhine, hou rātou i tae mai ai i te fenua i fafauhia ra ; ’e nō reira ’ua rahi roa a’era rātou.</p>
            <p class="verse"><strong>17</strong> ’E ’ua ha’api’ihia rātou ’ia haere ma te ha’eha’a i mua i te Fatu ; ’e ’ua ha’api’i-ato’a-hia rātou mai ni’a mai.</p>
            <p class="verse"><strong>18</strong> ’E i muri a’era, ’ua purara a’era rātou i ni’a i te fenua ē ’ati noa a’e, ’e ’ua fānau rahi rātou i te tamari’i, ’e ’ua fa’a’apu rātou i te fenua ; ’e ’ua riro rātou ’ei feiā pūai i ni’a i te fenua.</p>
            <p class="verse"><strong>19</strong> ’E ’ua ha’amata ihora te taea’e o Iareda i te ruhiruhiā, ’e ’ua ’ite a’era ’oia ē ’ua fātata roa ’oia i te pohe ; nō reira ’ua parau atu ra ’oia ia Iareda : ’Ia ha’aputuputu ’āmui mai tāua i tō tāua mau ta’ata ’ia ti’a ia tāua ’ia tai’o ia rātou, ’e ’ia ’ite tāua i tā rātou i hina’aro ia tāua nā mua tāua e pohe atu ai.</p>
            <p class="verse"><strong>20</strong> ’E ’ia au i te reira ’ua ha’aputuputu-’āmui-hia mai te mau ta’ata. I teienei te rahi o te mau tamari’i tamāroa ’e te mau tamari’i tamāhine a te taea’e o Iareda e piti ’ahuru ’e ma piti ïa ta’ata ; ’e te rahi o te mau tamari’i tamāroa ’e te mau tamari’i tamāhine a Iareda hō’ē ’ahuru ’e ma piti ïa, ’e e maha ho’i tāna tamari’i tamāroa.</p>
            <p class="verse"><strong>21</strong> ’E i muri a’era, ’ua tai’o rāua i tō rāua mau ta’ata ; ’e i muri iho i tō rāua tai’ora’a ia rātou, ’ua ui atu ra rāua ia rātou i te mau mea tā rātou i hina’aro ia rāua ’ia rave nō rātou hou rāua e pohe atu ai.</p>
            <p class="verse"><strong>22</strong> ’E i muri a’era, ’ua ani mai ra taua feiā ra ia rāua ’ia fa’atāhinuhia te hō’ē o tā rāua mau tamari’i tamāroa ’ei ari’i nō rātou.</p>
            <p class="verse"><strong>23</strong> ’E i teienei inaha, e mea ’oto roa te reira ia rāua. ’E ’ua parau atu ra te taea’e o Iareda ia rātou : ’Oia mau, nā teie mea e arata’i ia ’outou i roto i te fa’atītīra’a.</p>
            <p class="verse"><strong>24</strong> ’Āre’a rā ’ua parau mai ra Iareda i tōna taea’e : ’A vaiiho noa ia rātou ’ia mā’iti i te hō’ē ari’i. ’E nō reira ’ua parau atu ra ’oia ia rātou : ’A mā’iti ’outou i te hō’ē ari’i nō rotopū atu i tā māua nei mau tamari’i tamāroa, mai te au i tō ’outou na hina’aro.</p>
            <p class="verse"><strong>25</strong> ’E i muri a’era, ’ua mā’iti ihora rātou i te matahiapo a te taea’e o Iareda ; ’e tōna i’oa ’o Pagaga. ’E i muri a’era, ’ua pāto’i ’oia ’e ’aita ’oia i hina’aro ’ia riro ’ei ari’i nō rātou. ’E ’ua tītau mai ra te mau ta’ata i tōna metua tāne ’ia fa’ahepo iāna ’ia riro ’ei ari’i nō rātou ; ’aita rā tōna metua tāne i hina’aro ’ia nā reira ; ’e ’ua fa’aue atu ra ’oia ia rātou ’eiaha roa rātou e fa’ahepo i te hō’ē ta’ata ’ia riro ’ei ari’i nō rātou.</p>
            <p class="verse"><strong>26</strong> ’E i muri a’era, ’ua mā’iti a’era rātou i te mau taea’e ato’a o Pagaga, ’e ’aita roa rātou i hina’aro.</p>
            <p class="verse"><strong>27</strong> ’E i muri a’era, ’aita ato’a te mau tamari’i tamāroa a Iareda i hina’aro, maori rā te hō’ē ana’e ; ’e ’ua fa’atāhinuhia a’era Oriha ’ei ari’i nō te mau ta’ata.</p>
            <p class="verse"><strong>28</strong> ’E ’ua ha’amata ihora ’oia i te fa’atere, ’e ’ua manuia rahi ihora te mau ta’ata ; ’e ’ua riro rātou ’ei feiā tao’a rahi roa.</p>
            <p class="verse"><strong>29</strong> ’E i muri a’era, ’ua pohe ihora Iareda, ’e tōna taea’e ato’a ho’i.</p>
            <p class="verse"><strong>30</strong> ’E i muri a’era, ’ua haere Oriha ma te ha’eha’a i mua i te Fatu, ’e ’ua ha’amana’o māite ihora ’oia i te mau mea rahi tā te Fatu i rave nō tōna ra metua tāne, ’e ’ua ha’api’i ato’a ho’i ’oia i tōna mau ta’ata i te mau mea rahi tā te Fatu i rave nō tō rātou mau metua.</p>
            <p class="verse">’Ua fa’atere ari’i Oriha ma te parauti’a—I rotopū i te ’ohipa harura’a mana ’e te mārōra’a, ’ua fa’atupuhia ihora nā bāsileia ’enemi o Sule ’e Kohora—’Ua fa’ahapa te mau peropheta i te mau ’ohipa ’ī’ino ’e te ha’amori ’īdolo a te mau ta’ata, ’e ’ua tātarahapa rātou i muri iho.</p>
            <p class="verse">=== Ether Chapitre 7 ===</p>
            <p class="verse"><strong>1</strong> ’E i muri a’era, ’ua fa’atere Oriha i te ha’avāra’a ma te parauti’a i ni’a i te fenua ē hope roa a’e tōna pu’e mahana, ’e e mea maoro tōna ra pu’e mahana.</p>
            <p class="verse"><strong>2</strong> ’E ’ua fānau ho’i ’oia i te mau tamari’i tamāroa ’e te mau tamari’i tamāhine ; ’oia ïa, ’ua fānau ’oia e toru ’ahuru ’e ma hō’ē, ’e i rotopū ia rātou tē vai ra e piti ’ahuru ’e ma toru mau tamari’i tamāroa.</p>
            <p class="verse"><strong>3</strong> ’E i muri a’era, ’ua fānau fa’ahou ihora tāna ’o Kiba i tōna ruhiruhiāra’a. ’E i muri a’era, ’ua fa’atere ihora ’o Kiba ’ei mono nōna ; ’e ’ua fānau a’era tā Kiba ’o Korihora.</p>
            <p class="verse"><strong>4</strong> ’E ’ia tae a’era tō Korihora matahiti i te toru ’ahuru ’e ma piti ’ua ’ōrurehau ihora ’oia i tōna metua tāne, ’e ’ua haere atu ra ’oia ’e ’ua pārahi ihora i te fenua ra nō Nehora ; ’e ’ua fānau ihora ’oia i te mau tamari’i tamāroa ’e te mau tamari’i tamāhine ; ’e ’ua riro rātou ’ei mea nehenehe roa ; nō reira ’ua arata’i ’ē atu ra Korihora i te mau ta’ata e rave rahi nā muri iāna.</p>
            <p class="verse"><strong>5</strong> ’E i muri iho i tōna ha’aputuputura’a mai i te hō’ē nu’u fa’ehau, ’ua haere mai ra ’oia i te fenua ra nō Morona, tei reira te ari’i i te fa’aeara’a, ’e ’ua arata’i atu ra ’oia iāna ’ei tītī, ’e ’ua tupu mau atu ra te parau a te taea’e o Iareda, ’oia ho’i e arata’ihia rātou i roto i te fa’atītīra’a.</p>
            <p class="verse"><strong>6</strong> I teienei e mea fātata te fenua ra nō Morona, te fenua i pārahi te ari’i, i te fenua i parauhia e te mau ’āti Nephi ’o Ano.</p>
            <p class="verse"><strong>7</strong> ’E i muri a’era, ’ua ora noa a’era Kiba ’e tōna ra mau ta’ata i roto i te fa’atītīra’a i raro a’e i te fa’aterera’a a tāna ra tamaiti ’o Korihora, ē tae noa atu ’ua rū’au roa ’oia ; noa atu rā ’ua fānau mai Kiba ia Sule i tōna ra ruhiruhiāra’a, ’a ora noa ai ’oia i roto i te fa’atītīra’a.</p>
            <p class="verse"><strong>8</strong> ’E i muri a’era, ’ua riri a’era Sule i tōna ra taea’e, ’e ’ua tupu a’era ’oia i te rahi ’e ’ua riro atu ra ’ei ta’ata pūai i te pūai o te ta’ata ra ; ’e ’ua riro ato’a a’era ’oia ’ei ta’ata pūai i te ha’avā.</p>
            <p class="verse"><strong>9</strong> Nō reira, ’ua haere mai ra ’oia i te ’āivi ra o Epheraima, ’e ’ua hāmani ihora ’oia i te mau ’o’e i te ’āuri i fa’atarapapehia mai roto mai i te ’āivi ra, nā te feiā e pe’e mai iāna ra ; ’e i muri iho i tōna hāmanira’a i te ’o’e nā rātou ’ua ho’i mai ra rātou i te ’oire ra nō Nehora, ’e ’ua ’aro atu ra i tōna tua’ana ra ia Korihora, ’e ’ua haru mai ra i te bāsileia ’e ’ua fa’aho’i atu ra i te reira i tōna ra metua tāne ia Kiba.</p>
            <p class="verse"><strong>10</strong> ’E i teienei, nō te mea tā Sule i rave, ’ua hōro’a atu ra tōna metua tāne i te bāsileia nōna ; nō reira ’ua ha’amata ihora ’oia i te fa’atere ’ei mono i tōna ra metua tāne.</p>
            <p class="verse"><strong>11</strong> ’E i muri a’era, ’ua rave a’era ’oia i te ’ohipa ha’avāra’a ma te parauti’a ; ’e ’ua fa’arahi ’oia i tōna bāsileia i ni’a i te fenua ē ’ati noa a’e, ’e ’ua rahi roa te mau ta’ata.</p>
            <p class="verse"><strong>12</strong> ’E i muri a’era, ’ua fānau ato’a ihora Sule i te mau tamari’i tamāroa ’e te mau tamari’i tamāhine e rave rahi.</p>
            <p class="verse"><strong>13</strong> ’E ’ua tātarahapa ihora Korihora i te mau mea ’ī’ino e rave rahi tāna i rave ; nō reira ’ua hōro’a atu ra Sule i te hō’ē mana iāna i roto i tōna ra bāsileia.</p>
            <p class="verse"><strong>14</strong> ’E i muri a’era, e rave rahi tā Korihora tamari’i tamāroa ’e tamari’i tamāhine. ’E i rotopū i te mau tamari’i tamāroa a Korihora tē vai ra te hō’ē ’o Noa tōna i’oa.</p>
            <p class="verse"><strong>15</strong> ’E i muri a’era, ’ua ’ōrurehau a’era Noa i te ari’i ra ia Sule, ’e i tōna metua tāne ato’a ra ia Korihora, ’e ’ua arata’i ’ē atu ra i tōna taea’e ra ia Kohora, ’e tōna mau taea’e ato’a, ’e te tahi mau ta’ata e rave rahi ’ia pe’e mai iāna.</p>
            <p class="verse"><strong>16</strong> ’E ’ua ’aro atu ra rātou i te ari’i ra ia Sule, ’e ’ua roa’a ihora iāna tō rātou fenua ’āi’a mātāmua ; ’e ’ua riro ihora ’oia ’ei ari’i i taua tufa’a fenua ra.</p>
            <p class="verse"><strong>17</strong> ’E i muri a’era, ’ua ’aro fa’ahou atu ra ’oia i te ari’i ra ia Sule ; ’e ’ua rave a’era ’oia i te ari’i ra ia Sule, ’e ’ua hōpoi tītī atu ra iāna i Morona.</p>
            <p class="verse"><strong>18</strong> ’E i muri a’era, ’a fātata ai ’oia i te taparahi iāna, ’ua ne’e mai ra te mau tamari’i tamāroa a Sule i roto i te fare o Noa i te pō ’e ’ua taparahi ihora iāna, ’e ’ua vāvāhi ihora i te ’ōpani o te fare tāpe’ara’a ’e ’ua rave mai ra i tō rātou metua tāne, ’e ’ua tu’u ihora rātou iāna i ni’a iho i te terōno o tōna ihora bāsileia.</p>
            <p class="verse"><strong>19</strong> Nō reira, ’ua riro ihora te tamaiti a Noa ’ei mono nōna i te patura’a i tōna ra bāsileia ; noa atu rā i te reira ’aita rātou i fāri’i i te mana hau atu i ni’a i te ari’i ra ia Sule ; ’e te feiā i raro a’e i te fa’aterera’a a te ari’i ra ’o Sule, ’ua manuia rahi ïa rātou ’e ’ua tupu atu ra i te rahi.</p>
            <p class="verse"><strong>20</strong> ’E ’ua ’āmahamaha ihora tō te fenua ; ’e ’ua tupu ihora e piti bāsileia, ’o te bāsileia o Sule, ’e te bāsileia o Kohora, te tamaiti a Noa.</p>
            <p class="verse"><strong>21</strong> ’E ’ua fa’atupu ihora Kohora, te tamaiti a Noa, i te hina’aro i roto i tōna mau ta’ata ’ia ’aro atu ia Sule, ’e ’ua pau rātou ia Sule, ’e ’ua taparahi ’oia ia Kohora.</p>
            <p class="verse"><strong>22</strong> ’E i teienei e tamaiti tā Kohora ’o tei parauhia ’o Nimeroda ; ’e ’ua hōro’a atu ra Nimeroda i te bāsileia o Kohora ia Sule, ’e ’ua herehia a’era ’oia e Sule ; nō reira ’ua hōro’a atu ra Sule i te tahi mau mea maitata’i nāna, ’e ’ua rave noa atu ra ’oia i tōna iho hina’aro i roto i te bāsileia o Sule.</p>
            <p class="verse"><strong>23</strong> ’E i te taime ato’a nō te fa’aterera’a a te ari’i ra ’o Sule ’ua tae mai ra te mau peropheta i rotopū i te mau ta’ata, ’e ’ua tonohia mai ho’i rātou e te Fatu, ma te tohura’a ē, tē fa’atae mai ra te mau ’ohipa ’ī’ino ’e te ha’amorira’a ’īdolo a te mau ta’ata i te ’anatemara’a i ni’a iho i te fenua, ’e e ha’amouhia ho’i rātou ’ia ’ore rātou ’ia tātarahapa.</p>
            <p class="verse"><strong>24</strong> ’E i muri a’era, ’ua fa’a’ino atu ra te mau ta’ata i te mau peropheta, ’e ’ua vahavaha atu ra ia rātou. ’E i muri a’era, ’ua ha’avā ihora Sule ia rātou pā’āto’a ’o tei fa’a’ino i te mau peropheta.</p>
            <p class="verse"><strong>25</strong> ’E ’ua fa’aoti ihora ’oia i te hō’ē ture i ni’a i te fenua ē ’ati noa a’e, ’e nā te reira i hōro’a i te mana i te mau peropheta ’ia haere noa i te mau vāhi tā rātou e hina’aro ; ’e nā te reira i fa’atupu i te tātarahapa i roto i te mau ta’ata.</p>
            <p class="verse"><strong>26</strong> ’E nō te mea ’ua tātarahapa te mau ta’ata i tā rātou mau ’ohipa ’ī’ino ’e tā rātou mau ha’amorira’a ’īdolo ’ua fa’aora te Fatu ia rātou, ’e ’ua ha’amata rātou i te manuia fa’ahou i ni’a i te fenua. ’E i muri a’era, ’ua fānau a’era Sule i te mau tamari’i tamāroa ’e te mau tamari’i tamāhine i tōna ruhiruhiāra’a.</p>
            <p class="verse"><strong>27</strong> ’E ’aita te mau tama’ira’a i tupu fa’ahou i te mau mahana o Sule ; ’e ’ua ha’amana’o noa ’oia i te mau mea rahi tā te Fatu i rave nō tōna mau metua, i te ’āfa’ira’a mai ia rātou nā ni’a i te moana hōhonu rahi i te fenua i fafauhia ra ; nō reira ’ua fa’atupu ’oia i te ’ohipa ha’avāra’a ma te parauti’a i te tā’āto’ara’a o tōna ra mau mahana.</p>
            <p class="verse">’Ua tupu te tama’i ’e te mārōra’a nō ni’a i te bāsileia—’Ua fa’atupu Akisa i te tapura’a i rotopū i te mau melo nō te pupu ’ohipa huna ’ia taparahi i te ari’i—Nā te diabolo teie mau pupu ’ohipa huna ’e nā te reira e ha’amou i te mau nūna’a—’Ua fa’aarahia mai te mau ’Ētene nō teie ’anotau ’ia ara i te pupu ’ohipa huna ’o tē ’imi ra i te rāve’a ’ia ha’amou i te ti’amāra’a o te mau fenua ato’a, te mau nūna’a ato’a, ’e te mau vāhi ato’a.</p>
            <p class="verse">=== Ether Chapitre 8 ===</p>
            <p class="verse"><strong>1</strong> ’E i muri a’era, ’ua fānau a’era tāna ’o Omera, ’e ’ua fa’atere a’era ’o Omera ’ei mono nōna. ’E ’ua fānau ihora tā Omera ’o Iareda ; ’e ’ua fānau a’era Iareda i te mau tamari’i tamāroa ’e te mau tamari’i tamāhine.</p>
            <p class="verse"><strong>2</strong> ’E ’ua ’ōrurehau mai ra Iareda i tōna metua tāne, ’e ’ua haere atu ra ’oia i te fenua ra nō Heta e pārahi ai. ’E i muri a’era, ’ua ha’avarevare atu ra ’oia i te mau ta’ata e rave rahi, nā roto i tāna mau parau tāvaimanino, ē tae noa atu ’ua roa’a iāna te ’āfara’a o te bāsileia.</p>
            <p class="verse"><strong>3</strong> ’E te roa’ara’a iāna te ’āfara’a o te bāsileia, ’ua ’aro atu ra ’oia i tōna metua tāne, ’e ’ua hōpoi atu ’oia i tōna metua tāne i roto i te fa’atītīra’a, ’e ’ua fa’a’ohipa ’oia iāna i roto i te fa’atītīra’a.</p>
            <p class="verse"><strong>4</strong> ’E i teienei, i te mau mahana nō te fa’aterera’a a Omera, ’ua vai noa ’oia i roto i te fa’atītīra’a i te ’āfara’a o tōna ra mau mahana. ’E i muri a’era, ’ua fānau ihora ’oia i te mau tamari’i tamāroa ’e te mau tamari’i tamāhine, ’e i rotopū i taua mau tamari’i ra tē vai ra o Eseroma ’e Korianetumera.</p>
            <p class="verse"><strong>5</strong> ’E ’ua riri roa a’era rāua nō te mau mea tā tō rāua taea’e o Iareda i rave, ’e nō reira ho’i ’ua ha’aputuputu a’era rāua i te hō’ē nu’u fa’ehau, ’e ’ua ’aro atu ra ia Iareda. ’E i muri a’era, ’ua ’aro atu rāua iāna i te pō.</p>
            <p class="verse"><strong>6</strong> ’E i muri a’era, ’ua pau te nu’u fa’ehau o Iareda ia rāua, ’e ’ua fātata ato’a rāua i te taparahi iāna ; ’e ’ua tāparu atu ’oia ia rāua ’eiaha e taparahi iāna, ’e e hōro’a atu ’oia i te bāsileia i tōna ra metua tāne. ’E i muri a’era, ’ua fa’ati’a rāua iāna ’ia ora noa.</p>
            <p class="verse"><strong>7</strong> ’E i teienei ’ua ’oto roa Iareda i te mea ’ua riro te bāsileia, nō te mea i tītau na tōna ’ā’au i te bāsileia ’e i te hanahana nō teie nei ao.</p>
            <p class="verse"><strong>8</strong> I teienei, nō te ’aravihi o te tamāhine a Iareda, ’e nō tōna ’itera’a i te ’oto o tōna ra metua tāne, ’ua ’ōpua ihora ’oia ’ia fa’anahonaho i te hō’ē ’ōpuara’a ’ia ti’a iāna ’ia fa’aho’i mai i te bāsileia i tōna ra metua tāne.</p>
            <p class="verse"><strong>9</strong> I teienei, e mea nehenehe roa te tamāhine a Iareda. ’E i muri a’era, ’ua parau mai ra ’oia i tōna metua tāne, ’e ’ua nā ’ō mai ra iāna : Nō te aha ho’i ’oe e tō’u metua tāne i ’oto ai ? ’Aita ānei ’oe i tai’o i te pāpa’a parau tā tō tātou mau metua i hōpoi mai nā ni’a i te moana hōhonu rahi ra ? Inaha, ’aita ānei e ’ā’amu i roto i te reira nō ni’a i te mau ta’ata i te ’anotau tahito ra, ’o tei fāri’i i te mau bāsileia ’e te hanahana rahi nā roto i tā rātou mau ’ōpuara’a huna ?</p>
            <p class="verse"><strong>10</strong> ’E i teienei, nō reira, ’ia ti’i tō’u metua tāne ia Akisa, te tamaiti a Kimenora ; ’e inaha, e mea nehenehe au, ’e e ori atu vau i mua iāna, ’e e fa’a’oao’a vau iāna, ’e e riro ’oia i te hina’aro mai iā’u ’ei vahine nāna ; nō reira ’ia ani mai ’oia ia ’oe ’ia hōro’a atu iā’u ’ei vahine nāna, ’ei reira e parau atu ’oe iāna ē : E hōro’a atu vau iāna, mai te mea e hōpoi mai ’oe iā’u i te upo’o o tō’u ra metua tāne, te ari’i.</p>
            <p class="verse"><strong>11</strong> ’E i teienei, e hoa ho’i Omera nō Akisa ; nō reira, i tō Iareda tītaura’a atu ia Akisa ’ia haere mai, ’ua ’ori atu ra te tamāhine a Iareda i mua iāna, ’e ’ua fa’a’oa’oa maita’i atu ’oia iāna, ’e nō reira ho’i ’ua hina’aro atu ra ’oia iāna ’ei vahine nāna. ’E i muri a’era, ’ua nā ’ō mai ra ’oia ia Iareda : ’A hōro’a mai iāna ’ei vahine nā’u.</p>
            <p class="verse"><strong>12</strong> ’E ’ua parau atu ra Iareda iāna : E hōro’a atu vau iāna nā ’oe, mai te mea e hōpoi mai ’oe iā’u i te upo’o o tō’u ra metua tāne, te ari’i.</p>
            <p class="verse"><strong>13</strong> ’E i muri a’era, ’ua ha’aputuputu mai ra Akisa i tōna mau fēti’i ato’a i roto i te fare o Iareda, ’e ’ua parau atu ra ’oia ia rātou : E tapu mai ānei ’outou iā’u ē, e ha’apa’o maita’i ’outou i te mea tā’u e hina’aro ia ’outou na ?</p>
            <p class="verse"><strong>14</strong> ’E i muri a’era, ’ua tapu ihora rātou ato’a iāna, i te Atua nō te ra’i, ’e i te mau ra’i ato’a, ’e i te fenua ato’a ho’i, ’e i tō rātou upo’o ē, ’o ’oia ’o tē hape i te tauturu mai ia Akisa i te mea tāna i hina’aro ra, e tāpūhia ïa tōna upo’o ; ’e ’o ’oia ’o tē fa’a’ite noa atu i te hō’ē mea tā Akisa e fa’a’ite mai ia rātou ra, e ha’apohe-ato’a-hia ïa ’oia.</p>
            <p class="verse"><strong>15</strong> ’E i muri a’era, ’ua nā reira rātou i te fa’aau atu i te parau ia Akisa. ’E ’ua hōro’a mai ra Akisa i te mau tapura’a tei hōro’ahia mai e rātou o tō tahito ra ’o tei tītau ato’a i te mana, ’e ’ua hōro’ahia mai teie mau tapura’a mai te ’anotau mai o Kaina, ’o tei riro na ’ei ta’ata taparahi ta’ata mai te mātāmua roa mai.</p>
            <p class="verse"><strong>16</strong> ’E ’ua vai noa te reira mau tapura’a nā roto i te mana o te diabolo nō te fa’atere noa i teie mau tapura’a i te mau ta’ata, nō te tāpe’a noa ia rātou i roto i te pōiri, nō te turu i tei tītau i te mana ’ia fāri’i i te mana, ’e nō te taparahi i te ta’ata, ’e nō te rave i te ’ohipa ’eiā haru, ’e nō te ha’avare, ’e nō te rave i te mau huru ’ohipa ’ī’ino ato’a ra ’e te tai’ata.</p>
            <p class="verse"><strong>17</strong> ’E nā te tamāhine a Iareda i tu’u atu i te reira i roto i tōna ’ā’au ’ia rave i teie mau mea nō te tau tahito ra ; ’e ’ua tu’u atu Iareda i te reira i roto i te ’ā’au o Akisa ; nō reira, ’ua hōro’a atu Akisa i te reira i tōna ra mau fēti’i ’e mau hoa, ma te arata’i ’ē atu ia rātou nā roto i te mau parau fa’aau ’e te fa’anavenave, ’ia rave i te mau mea mai tāna i hina’aro.</p>
            <p class="verse"><strong>18</strong> ’E i muri a’era, ’ua fa’atupu a’era rātou i te hō’ē pupu ’ohipa huna, mai tō tahito ra ; ’e ’ua riro taua pupu ra ’ei pupu ’ohipa vi’ivi’i roa ’e te parauti’a ’ore roa i te mau mea ato’a i mua i te hi’ora’a o te Atua.</p>
            <p class="verse"><strong>19</strong> ’Aita roa ho’i te Fatu e rave nei i te ’ohipa nā roto i te mau pupu ’ohipa huna, ’e ’aita ato’a ’oia i hina’aro ’ia ha’amani’i te ta’ata i te toto, ’e ’ua ’ōpani ’oia i te reira mai te ha’amatara’a mai o te ta’ata nei.</p>
            <p class="verse"><strong>20</strong> ’E i teienei, ’aita vau, ’o Moroni, e pāpa’i i te huru o tā rātou mau tapura’a ’e tā rātou mau pupu ’ohipa huna, ’e ’aita ho’i te reira i fa’a’itehia mai iā’u ’e ’ua tupu te reira mau mea i rotopū i te mau ta’ata ato’a, ’e ’ua ’itehia rā te reira i rotopū i te mau ’āti Lamana.</p>
            <p class="verse"><strong>21</strong> ’E ’ua fa’atupu te reira i te ha’amoura’a o teie nei feiā tā’u e parau nei i teienei, ’e i te ha’amoura’a ato’a ho’i o te feiā o Nephi.</p>
            <p class="verse"><strong>22</strong> ’E te nūna’a ’o tē turu i teie mau pupu ’ohipa huna mai te reira te huru, nō te tītau i te mana ’e te tao’a, ē tae noa atu ’ua purara rātou nā roto i te nūna’a, inaha, e ha’amouhia rātou ; e’ita roa ho’i te Fatu e fa’ati’a ’ia pi’i noa mai te toto o te feiā mo’a ’o tē ha’amani’ihia e rātou mai te repo mai ē a muri noa atu, ’ia fa’ataehia te tāho’ora’a i ni’a ia rātou, ’e ’aita ā ho’i ’oia i tāho’o ia rātou.</p>
            <p class="verse"><strong>23</strong> Nō reira, ’e te mau ’Ētene ē, tei roto i te Atua te pa’ari ’ia fa’a’itehia teie mau mea ia ’outou, ’ia ti’a ia ’outou ’ia tātarahapa i tā ’outou mau hara, ’e ’ia ’ore ’ia fa’ati’a i teie mau pupu taparahi ta’ata, ’o tei fa’ati’ahia nō te haru i te mana ’e te tao’a, ’ia tae mai i ni’a ia ’outou—’e te ’ohipa, ’oia ïa, te ’ohipa nō te ha’amoura’a ’ia tae ato’a mai i ni’a ia ’outou, ’oia ïa, ’e te ’o’e nō te parauti’a a te Atua mure ’ore ’ia ma’iri mai i ni’a iho ia ’outou, nō te ha’apau ’e nō te ha’amou ia ’outou mai te mea e fa’ati’a ’outou i te reira ’ia tupu.</p>
            <p class="verse"><strong>24</strong> Nō reira, tē fa’aue atu nei te Fatu ia ’outou ē, ’ia ’ite noa atu ’outou i teie mau mea i te taera’a mai i rotopū ia ’outou na, ’ia ara māite ’outou ’ia ’ite i tō ’outou ti’ara’a fifi rahi, nō teie pupu ’ohipa huna ’o tē tae mai i rotopū ia ’outou na ; ’e ’aore rā ’auē ho’i te reira, nō te toto o te feiā i taparahihia ra ; tē pi’i mai ra ho’i rātou mai te repo mai ra ’ia tae mai te tāho’ora’a i ni’a i te reira, ’e i ni’a ato’a i te feiā ’o tei fa’atupu i taua mau pupu ’ohipa huna ra.</p>
            <p class="verse"><strong>25</strong> I te mea ē i muri a’era, ’o ’oia ’o tei fa’atupu i te reira, tē ’imi ra ïa ’oia ’ia fa’a’ore i te ti’amāra’a o te mau fenua ato’a, o te mau nūna’a ato’a, ’e o te mau vāhi ato’a ; ’e e fa’atae mai te reira i te ha’amoura’a i ni’a i te mau ta’ata ato’a, nō te mea ’ua patuhia te reira i ni’a i te diabolo, te metua o te mau ha’avare ato’a ; ’oia mau, taua ta’ata ha’avare ra ’o tei ha’avare i tō tātou nā metua mātāmua ; ’oia ïa, taua ta’ata ha’avare ra ’o tei fa’atupu i te hina’aro i roto i te ta’ata ’ia taparahi i te ta’ata mai te mātāmua mai ā ; ’o tei fa’a’eta’eta i te ’ā’au o te ta’ata, i taparahi ai rātou i te mau peropheta, ’e i pēhi atu ai ia rātou i te ’ōfa’i, ’e i fa’aru’e ’ē atu ai ia rātou mai te mātāmua mai ā.</p>
            <p class="verse"><strong>26</strong> Nō reira, ’ua fa’auehia vau, ’o Moroni, ’ia pāpa’i i teie nei mau mea ’ia fa’a’orehia te ’ino, ’e ’ia tae mai te tau e ’ere roa ai Sātane i te mana i ni’a i te ’ā’au o te mau tamari’i a te ta’ata nei, ’āre’a rā ’ia a’ohia rātou ’ia rave tāmau noa i te maita’i, e tae atu ai rātou i te vai piha’a nō te mau parauti’a ato’a ’e ’ia fa’aorahia.</p>
            <p class="verse">’Ua he’e noa te bāsileia mai te metua tāne ē tae atu i te tamaiti, ’e nā roto i te ’ohipa huna, ’e te taparahira’a ta’ata—’Ua ’ite atu Emera i te Tamaiti nō te parauti’a—E rave rahi peropheta i a’o atu i te parau nō te tātarahapa—’Ua ha’afifihia te mau ta’ata nā roto i te o’e ’e te mau ’ōphī ta’ero.</p>
            <p class="verse">=== Ether Chapitre 9 ===</p>
            <p class="verse"><strong>1</strong> ’E i teienei, e pāpa’i ā vau, ’o Moroni, i tā’u nei pāpa’a parau. Nō reira, inaha, i muri a’era, nō te mau pupu ’ohipa huna a Akisa ’e tōna ra mau hoa, inaha, ’ua haru rātou i te bāsileia o Omera.</p>
            <p class="verse"><strong>2</strong> Noa atu i te reira, ’ua aroha mai te Fatu ia Omera, ’e i tāna ato’a mau tamari’i tamāroa ’e mau tamari’i tamāhine ’o tei ’ore i tītau i tāna ha’amoura’a.</p>
            <p class="verse"><strong>3</strong> ’E ’ua fa’aara mai ra te Fatu ia Omera i roto i te hō’ē moemoeā ’ia haere atu ’oia i rāpae i taua fenua ra ; nō reira ’ua haere atu ra Omera ’e tōna ’utuāfare i rāpae i taua fenua ra, ’e ’ua haere rātou e rave rahi mahana, ’e ’ua ma’iri mai ra te ’āivi ra o Sima ia rātou, ’e ’ua tae atu ra rātou i te vāhi i pau ai te mau ’āti Nephi, ’e mai reira ’ua haere atu ra rātou i te pae i te hiti’a o te rā ’e tae atu ra i te vāhi i ma’irihia te i’oa ’o Abaloma, i te pae tahatai, ’e ’ua fa’ati’a ihora ’oia i tōna ti’ahapa i reira, ’e tāna ato’a mau tamari’i tamāroa ’e mau tamari’i tamāhine, ’e tōna ’utuāfare pā’āto’a, maori rā ’o Iareda ’e tōna ra ’utuāfare.</p>
            <p class="verse"><strong>4</strong> ’E i muri a’era, ’ua fa’atāhinuhia ihora Iareda ’ei ari’i nō te mau ta’ata e te rima o te feiā parauti’a ’ore ; ’e ’ua hōro’a atu ’oia i tāna ra tamāhine ’ei vahine nā Akisa.</p>
            <p class="verse"><strong>5</strong> ’E i muri a’era, ’ua tītau ihora Akisa ’ia taparahi i tōna metua ho’ovai tāne ; ’e ’ua tītau atu ra ’oia ia rātou ’o tei tapu i te tapura’a a tō tahito ra, ’e ’ua roa’a mai ra ia rātou te upo’o o tōna ra metua ho’ovai tāne, ’a pārahi ai ’oia i ni’a i tōna ra terōno ’e ’a fa’atere ai ’oia i tōna ra mau ta’ata.</p>
            <p class="verse"><strong>6</strong> ’Ua rahi roa ho’i te tupura’a o teie nei pupu parauti’a ’ore ’e te ’ohipa huna ’e ’ua ha’avi’ivi’i te reira i te ’ā’au o te mau ta’ata pā’āto’a ; nō reira ’ua taparahihia Iareda i ni’a i tōna ra terōno, ’e ’ua fa’atere mai ra ’o Akisa ’ei mono nōna.</p>
            <p class="verse"><strong>7</strong> ’E i muri a’era, ’ua ha’amata ihora Akisa i te fe’i’i i tāna tamaiti, nō reira ’ua tāpe’a ihora ’oia iāna i roto i te fare tāpe’ara’a, ’e ’ua iti roa te mā’a i hōro’ahia nāna ’e i te tahi mau taime ’aita roa e mā’a ē tae noa atu ’ua pohe roa ’oia.</p>
            <p class="verse"><strong>8</strong> ’E i teienei, ’ua riri ihora te taea’e o taua ta’ata i ha’apohehia i tōna metua tāne (’e ’o Nimera tōna i’oa), i te mea tā tōna metua tāne i rave i tōna ra taea’e.</p>
            <p class="verse"><strong>9</strong> ’E i muri a’era, ’ua ha’aputuputu a’era Nimera i te tahi mau ta’ata ri’i, ’e ’ua horo ’ē atu ra rātou i rāpae i te fenua, ’e tae atu ra ia Omera ra, pārahi ihora i reira.</p>
            <p class="verse"><strong>10</strong> ’E i muri a’era, ’ua fānau a’era Akisa i te tahi mau tamari’i tamāroa, ’e ’ua roa’a ia rātou te ’ā’au o te mau ta’ata, noa atu ’ua tapu rātou iāna ’ia rave i te mau huru ’ohipa ’ī’ino ato’a mai tāna i hina’aro.</p>
            <p class="verse"><strong>11</strong> I teienei, ’ua nounou te mau ta’ata o Akisa i te tao’a mai ia Akisa i nounou i te mana ; nō reira ’ua hōro’a te mau tamari’i tamāroa a Akisa i te moni ia rātou, ’e nā roto i taua rāve’a ra ’ua ’ume mai rātou i te tahi pae rahi o te mau ta’ata nā muri ia rātou.</p>
            <p class="verse"><strong>12</strong> ’E ’ua tupu ihora te ’arora’a i rotopū i te mau tamari’i tamāroa a Akisa ia Akisa, ’e ’ua tupu noa te reira e rave rahi matahiti te maoro ; ’oia ïa, ē tae noa atu ’ua fātata roa te tā’āto’ara’a o te mau ta’ata nō te bāsileia i te pau, maori rā te mau ta’ata e toru ’ahuru ana’e, ’e ’o rātou ’o tei horo ’ē atu i te ’utuāfare o Omera.</p>
            <p class="verse"><strong>13</strong> Nō reira, ’ua fa’aho’i-fa’ahou-hia Omera i tōna fenua ’āi’a.</p>
            <p class="verse"><strong>14</strong> ’E i muri a’era, ’ua ruhiruhiā a’era Omera ; ’e noa atu i te reira, ’ua fānau ihora tāna ’o Emera i tōna ruhiruhiāra’a ; ’e ’ua fa’atāhinu ihora ’oia ia Emera ’ei ari’i nō te fa’atere ’ei mono nōna.</p>
            <p class="verse"><strong>15</strong> ’E i muri a’e i tōna fa’atāhinura’a ia Emera ’ei ari’i, ’ua ’ite ’oia i te hau i ni’a i te fenua nō te ārea e piti matahiti te maoro, ’e ’ua pohe ihora ’oia, ma te ’ite i te mau mahana e rave rahi ’o tei ’ī i te ’oto. ’E i muri a’era, ’ua fa’atere Emera ’ei mono nōna, ’e ’ua haere noa a’era ’oia i te haere’a o tōna ra metua tāne.</p>
            <p class="verse"><strong>16</strong> ’E ’ua ha’amata fa’ahou ihora te Fatu i te rave ’ē atu i te ’anatemara’a mai ni’a atu i te fenua, ’e ’ua manuia rahi fa’ahou ihora te ’utuāfare o Emera i raro a’e i te fa’aterera’a a Emera ; ’e i roto i te ārea e ono ’ahuru ’e ma piti matahiti, ’ua riro rātou ’ei feiā pūai, ’e nō reira ho’i ’ua rahi roa tā rātou tao’a—</p>
            <p class="verse"><strong>17</strong> ’Ua rau te huru o te mā’a hotu, ’e o te huero sītona, ’e o te mau tirita, ’e o te ’ahu paruai maita’i, ’e o te ’auro, ’e o te ’ārio, ’e o te mau tao’a maitata’i.</p>
            <p class="verse"><strong>18</strong> ’E ’ua rau ato’a te huru o te pua’atoro, ’e o te pua’atoro oni, ’e o te pua’atoro ufa, ’e o te māmoe, ’e ’o te pua’a mā’ohi, ’e o te pua’aniho, ’e o te tahi atu mau huru ’ānimara ’ei mā’a maita’i nā te ta’ata.</p>
            <p class="verse"><strong>19</strong> ’E tē vai ato’a ra tā rātou mau pua’ahorofenua, ’e te mau ’āsini, ’e te mau elephani ’e te mau kureloma ’e te mau kumoma ; ’e e mea faufa’a pā’āto’a te reira i te ta’ata nei, ’e ’ua hau rā te faufa’a o te mau elephani ’e te mau kureloma ’e te mau kumoma.</p>
            <p class="verse"><strong>20</strong> ’E ’ua nā reira te Fatu i te nīni’i mai i tāna mau ha’amaita’ira’a i ni’a i teie nei fenua, ’o te fenua ïa i hau i te maita’i i te mau fenua ato’a ; ’e ’ua parau mai ho’i ’oia ē, e mea ti’a roa i te mau ta’ata ’o tē pārahi i ni’a i teie nei fenua, ’ia ha’apa’o i te reira nō te Fatu, ’e mai te mea ē ’aita ra e ha’amouhia ïa rātou ’ia tae i te tau e ’ī roa ai rātou i te mau ’ohipa ’ī’ino ; tē nā ’ō mai ra ho’i te Fatu : E nīni’i atu vau i te ’īra’a nō tō’u ra riri ’ū’ana i ni’a i te reira huru ta’ata.</p>
            <p class="verse"><strong>21</strong> ’E ’ua fa’atere Emera i te ’ohipa ha’avāra’a ma te parauti’a i tōna ra mau mahana ato’a, ’e ’ua fānau ihora ’oia e rave rahi mau tamari’i tamāroa ’e mau tamari’i tamāhine ; ’e ’ua fānau mai ’oia ia Korianetuma, ’e ’ua fa’atāhinu ihora ’oia ia Korianetuma nō te fa’atere ’ei mono nōna.</p>
            <p class="verse"><strong>22</strong> ’E i muri a’e i tōna fa’atāhinura’a ia Korianetuma nō te fa’atere ’ei mono nōna, ’ua ora ’oia e maha matahiti te maoro, ’e ’ua ’ite ’oia i te hau i ni’a i te fenua ; ’oia ïa, ’e ’ua ’ite ’oia i te Tamaiti nō te parauti’a, ’e ’ua ’oa’oa ’e ’ua fa’ahanahana i tōna ra mahana ; ’e ’ua pohe ihora ’oia ma te hau.</p>
            <p class="verse"><strong>23</strong> ’E i muri a’era, ’ua pe’e Korianetuma i te haere’a o tōna metua tāne, ’e ’ua fa’ati’a a’era ’oia i te mau ’oire rarahi e rave rahi, ’e ’ua rave i te mau mea maita’i nō tōna ra mau ta’ata ē hope roa a’e tōna ra mau mahana. ’E i muri a’era, ’aita tāna e tamari’i ē tae noa atu ’ua ruhiruhiā roa ’oia.</p>
            <p class="verse"><strong>24</strong> ’E i muri a’era, ’ua pohe ihora tāna vahine, i te hō’ē hānere ’e ma piti o tōna ra matahiti. ’E i muri a’era, ’ua fa’aipoipo a’era Korianetuma i te hō’ē vahine ’āpī i tōna ra ruhiruhiāra’a, ’e ’ua fānau ihora ’oia i te mau tamari’i tamāroa ’e te mau tamari’i tamāhine ; nō reira ’ua ora noa ’oia ē tae noa atu i te hō’ē hānere e maha ’ahuru ’e ma piti matahiti.</p>
            <p class="verse"><strong>25</strong> ’E i muri a’era, ’ua fānau ihora tāna ’o Koma, ’e ’ua fa’atere ihora ’o Koma ’ei mono nōna ; ’e ’ua fa’atere noa ’oia e maha ’ahuru ’e ma iva matahiti, ’e ’ua fānau ihora tāna ’o Heta ; ’e ’ua fānau ato’a ’oia i te mau tamari’i tamāroa ’e te mau tamari’i tamāhine.</p>
            <p class="verse"><strong>26</strong> ’E ’ua purara ’ē atu ra te mau ta’ata i ni’a i te fenua tā’āto’a ; ’e ’ua tupu fa’ahou ihora te mau ’ohipa ’ī’ino rahi i ni’a i te fenua, ’e ’ua ha’amata ihora Heta i te rave fa’ahou i te mau ’ohipa huna a tō tahito ra, nō te ha’apohe i tōna ra metua tāne.</p>
            <p class="verse"><strong>27</strong> ’E i muri a’era, ’ua haru ’oia i te terōno o tōna metua tāne, ’e ’ua taparahi ’oia iāna i tāna iho ’o’e ; ’e ’ua fa’atere ihora ’oia ’ei mono nōna.</p>
            <p class="verse"><strong>28</strong> ’E ’ua tae fa’ahou mai ra te mau peropheta i te fenua, ma te poro haere i te parau nō te tātarahapara’a ia rātou—’e e mea ti’a ia rātou ’ia fa’aineine i te ’ē’a o te Fatu, ’e mai te mea ē ’aita, e tae mai ïa te ’anatemara’a i ni’a iho i te fenua ; ’oia ïa, e tupu ato’a te hō’ē o’e rahi, ’e e ha’amouhia rātou ’ia ’ore rātou ’ia tātarahapa.</p>
            <p class="verse"><strong>29</strong> ’Aita rā te mau ta’ata i ti’aturi i te mau parau a te mau peropheta, ’ua ti’avaru rā ia rātou i rāpae ; ’e ’ua tu’u i te tahi pae o rātou i roto i te mau ’āpo’o, ’e ’ua vaiiho ia rātou ’ia pohe i reira. ’E i muri a’era, ’ua rave rātou i teie mau mea mai te au i te mau fa’auera’a a te ari’i ra ’o Heta.</p>
            <p class="verse"><strong>30</strong> ’E i muri a’era, ’ua tupu a’era te o’e rahi i ni’a i te fenua, ’e ’ua ha’amata te mau ta’ata i te pohe ’oi’oi rahi nō te o’e, ’e ’aita roa ho’i e ūa i ni’a i te fenua nei.</p>
            <p class="verse"><strong>31</strong> ’E ’ua tae mai ra ho’i te mau ’ōphī ta’ero i ni’a i te fenua, ’e ’ua fa’ata’ero a’era i te mau ta’ata e rave rahi. ’E i muri a’era, ’e ’ua ha’amata ihora te mau nana i te horo ’ē atu mai mua atu i te mau ’ōphī ta’ero i te fenua i te pae apato’a, ’o tei ma’irihia te i’oa e te mau ’āti Nephi ’o Zarahemela.</p>
            <p class="verse"><strong>32</strong> ’E i muri a’era, e rave rahi tō rātou i pohe nā te pae ’ē’a ; noa atu i te reira tē vai ra te tahi pae ’o tei horo atu i te fenua i te pae apato’a.</p>
            <p class="verse"><strong>33</strong> ’E i muri a’era, ’ua tāpe’a ihora te Fatu i te mau ’ōphī ’ia ’ore ’ia a’ua’u atu ia rātou, ’ia pāruru rā rātou i te ’ē’a ’ia ’ore te mau ta’ata ’ia nā reira atu i te haere, ’e te ta’ata ’o tē tāmata i te haere nā reira, e pohe roa ato’a rātou i te ’ōphī ta’ero.</p>
            <p class="verse"><strong>34</strong> ’E i muri a’era, ’ua pe’e atu ra te mau ta’ata i te horora’a o te mau ’ānimara, ’e ’ua ’amu a’era rātou i te mau tino ’ānimara pohe ’o tei ma’iri nā te pae ’ē’a ra, ē pau roa noa atu te reira. I teienei, ’ia ’ite a’era te mau ta’ata ē, ’ua fātata roa rātou i te pohe roa, ’ua ha’amata ihora rātou i te tātarahapa i tā rātou mau ’ohipa ’ī’ino ’e ’ua ti’aoro atu ra i te Fatu.</p>
            <p class="verse"><strong>35</strong> ’E i muri a’era, ’ia oti a’era rātou i te fa’aha’eha’a maita’i ia rātou i mua i te Fatu, ’ua ha’ama’iri mai ra ’oia i te ua i ni’a i te fenua nei ; ’e ’ua ha’amata ihora te mau ta’ata i te oraora fa’ahou mai, ’e ’ua ha’amata ihora te mau mā’a hotu i te tupu i te fenua i te pae apato’erau, ’e i te mau fenua ē ’ati noa a’e. ’E ’ua fa’a’ite mai ra te Fatu i tōna ra mana ia rātou nā roto i te fa’aorara’a ia rātou i taua o’e ra.</p>
            <p class="verse">’Ua mono te hō’ē ari’i i te tahi iho ari’i—E mea parauti’a te tahi mau ari’i ; e mea parauti’a ’ore te tahi pae—’ia tupu te parauti’a, e ha’amaita’ihia te mau ta’ata ’e e ha’amanuiahia rātou e te Fatu.</p>
            <p class="verse">=== Ether Chapitre 10 ===</p>
            <p class="verse"><strong>1</strong> ’E i muri a’era, e hua’ai ’o Seza nō Heta—’e ’ua pohe ihora Heta i te tupura’a te o’e, ’e tōna ’utuāfare pā’āto’a, maori rā ’o Seza—nō reira, ’ua ha’amata ihora Seza i te ha’apūai fa’ahou i taua feiā ra i topa i roto i te ’ati.</p>
            <p class="verse"><strong>2</strong> ’E i muri a’era, tē ha’amana’o ra Seza i te ha’amoura’ahia tōna mau metua, ’e ’ua fa’ati’a ’oia i te hō’ē bāsileia parauti’a ; nō te mea ’ua ha’amana’o ’oia i tā te Fatu i rave nō te ’āfa’ira’a mai ia Iareda ’e tōna taea’e nā ni’a i te moana hōhonu ; ’e ’ua pe’e ’oia i te mau ’ē’a o te Fatu, ’e ’ua fānau mai ’oia i te mau tamari’i tamāroa ’e te mau tamari’i tamāhine.</p>
            <p class="verse"><strong>3</strong> ’E ’ua ’ōrurehau mai tāna tamaiti matahiapo iāna, ’o Seza tōna i’oa ; ’āre’a rā ’ua taparahihia Seza e te rima o te hō’ē ta’ata ’eiā haru, nō tāna mau tao’a rahi, i tupu fa’ahou ai te hau o tōna ra metua tāne.</p>
            <p class="verse"><strong>4</strong> ’E i muri a’era, ’ua patu tōna metua tāne i te mau ’oire rarahi e rave rahi i ni’a i te fenua, ’e ’ua ha’amata fa’ahou te mau ta’ata i te purara haere i ni’a i te fenua. ’E ’ua ora a’era Seza ē tae noa atu ’ua rū’au roa ’oia ; ’e ’ua fānau ihora tāna ’o Ripelakisa. ’E ’ua pohe ihora ’oia, ’e ’ua fa’atere mai ra Ripelakisa ’ei mono nōna.</p>
            <p class="verse"><strong>5</strong> ’E i muri a’era, ’aita roa Ripelakisa i rave i te mea tano i mua i te aro o te Fatu, ’e ’ua rave ho’i ’oia e rave rahi mau vahine ’e te mau vahine tāvini, ’e ’ua tu’u ’oia i te mea teiaha roa i ni’a iho i te tapono o te ta’ata ; ’oia ïa, ’ua tute ’oia ia rātou i te tute teiaha roa ; ’e nā roto i taua mau tute ra ’ua patu ’oia i te mau fare rarahi e rave rahi.</p>
            <p class="verse"><strong>6</strong> ’E ’ua hāmani ihora ’oia i te hō’ē terōno nehenehe roa nōna, ’e ’ua patu ihora i te mau fare tāpe’ara’a e rave rahi, ’e te feiā ’o tē ’ore e ’aufau i tā rātou mau tute ’ua huri ’oia ia rātou i roto i te fare tāpe’ara’a ; ’e te feiā ’o tē ’ore e ti’a ’ia ’aufau i tā rātou mau tute, ’ua huri ’oia ia rātou i roto i te fare tāpe’ara’a ; ’e ’ua fa’aue ’oia ’ia rave noa rātou i te ’ohipa nō te pāturu ia rātou ; ’e te feiā ’o tei pāto’i ’ia rave i te ’ohipa, ’ua fa’aue ’oia ’ia ha’apohe-roa-hia rātou.</p>
            <p class="verse"><strong>7</strong> Nō reira ’ua roa’a iāna te tā’āto’ara’a nō tāna mau ’ohipa maitata’i roa ; ’oia ïa, tāna ’auro maita’i ’o tāna i fa’aue ’ia tāmāhia i roto i te fare tāpe’ara’a ; ’e ’ua fa’aue ’oia ’ia ravehia te mau huru ’ohipa maitata’i ato’a i roto i te fare tāpe’ara’a. ’E i muri a’era, ’ua fa’atae ’oia i te ’ati i ni’a i te mau ta’ata nā roto i tāna mau ’ohipa tai’ata ’e te mau ’ohipa vi’ivi’i.</p>
            <p class="verse"><strong>8</strong> ’E ’ia ma’iri te ārea nō te maha ’ahuru ’e ma piti matahiti te maoro nō tāna fa’aterera’a, ’ua ’ōrurehau a’era te mau ta’ata iāna ; ’e ’ua tupu fa’ahou ihora te ’arora’a i ni’a i te fenua, ’e nō reira ho’i ’ua taparahihia ihora Ripelakisa, ’e ’ua ti’avaruhia atu ra tōna hua’ai i rāpae i te fenua.</p>
            <p class="verse"><strong>9</strong> ’E i muri a’era, i muri iho i te ārea nō te mau matahiti e rave rahi te maoro, ’ua ha’aputuputu ’āmui ihora Morianetona (e hua’ai ho’i ’oia nō Ripelakisa) i te hō’ē nu’u fa’ehau nō roto mai i taua feiā i ti’avaruhia ra, ’e ’ua haere atu ra ’oia ’e ’ua ’aro atu ra i te mau ta’ata ; ’e ’ua roa’a a’era iāna te mana i ni’a i te mau ’oire e rave rahi ; ’e ’ua tupu a’era te ’arora’a i te rahi roa, ’e ’ua tupu te reira e rave rahi matahiti te maoro ; ’e ’ua roa’a a’era te mana iāna i ni’a i te mau fenua ato’a, ’e ’ua fa’ariro ’oia iāna iho ’ei ari’i i ni’a i te mau fenua ato’a.</p>
            <p class="verse"><strong>10</strong> ’E i muri iho i tōna fa’arirora’a iāna ’ei ari’i, ’ua ha’amāmā ihora ’oia i te hōpoi’a i ni’a i te mau ta’ata, ’e nō reira ’ua herehia ’oia e te mau ta’ata, ’e ’ua fa’atāhinu a’era rātou iāna ’ei ari’i nō rātou.</p>
            <p class="verse"><strong>11</strong> ’E ’ua rave ’oia i te ’ohipa tano i ni’a i te mau ta’ata, ’aita rā ’oia i nā reira iāna iho, nō te mea tē rave rahi ra ’oia i te mau ’ohipa tai’ata ; nō reira ’ua tāpū-’ē-hia ’oia i te aro o te Fatu.</p>
            <p class="verse"><strong>12</strong> ’E i muri a’era, ’ua patu ihora Morianetona i te mau ’oire e rave rahi, ’e ’ua riro te mau ta’ata ’ei feiā tao’a rahi i raro a’e i tāna fa’aterera’a, i te pae nō te mau fare, ’e te ’auro, ’e te ’ārio, ’e te fa’a’apu sītona, ’e te mau nana māmoe, ’e te mau nana pua’atoro, ’e te mau mea i fa’aho’ihia mai ia rātou ra.</p>
            <p class="verse"><strong>13</strong> ’E ’ua ora noa Morianetona ē tae noa atu ’ua rū’au roa ’oia, ’ei reira ’ua fānau mai ra tāna ’o Kima ; ’e ’ua fa’atere ihora Kima ’ei mono i tōna metua tāne ; ’e ’ua fa’atere noa ’oia e va’u matahiti ’e ’ua pohe ihora tōna metua tāne. ’E i muri a’era ’aita Kima i fa’atere ma te parauti’a, nō reira ’aita ’oia i auhia mai e te Fatu.</p>
            <p class="verse"><strong>14</strong> ’E ’ua ’ōrurehau mai ra tōna taea’e iāna, ’e nā roto i te reira ’ua tu’u ’oia iāna i roto i te fa’atītīra’a ; ’e ’ua vai noa ’oia i raro a’e i te fa’atītīra’a i te tā’āto’ara’a nō tōna mau mahana ; ’e ’ua fānau ihora ’oia i te mau tamari’i tamāroa ’e te mau tamari’i tamāhine ’a vai noa ai ’oia i raro a’e i te fa’atītīra’a ; ’e i tōna ruhiruhiāra’a ’ua fānau mai ’oia ia Levi, ’e pohe atu ra ’oia.</p>
            <p class="verse"><strong>15</strong> ’E i muri a’era, ’ua tāvini noa Levi i roto i te fa’atītīra’a i muri iho i te pohera’a o tōna metua tāne, nō te ārea e maha ’ahuru ’e ma piti matahiti te maoro. ’E ’ua ’aro atu ’oia i te ari’i o te fenua, ’e ’ua roa’a a’era iāna te bāsileia.</p>
            <p class="verse"><strong>16</strong> ’E i muri iho i te roa’ara’a mai te bāsileia iāna, ’ua rave ’oia i te mea tano i mua i te aro o te Fatu ; ’e ’ua manuia te mau ta’ata i ni’a i te fenua ; ’e ’ua ora noa ’oia ē tae noa atu i te ruhiruhiā-roa-ra’a, ’e ’ua fānau ihora ’oia i te mau tamari’i tamāroa ’e te mau tamari’i tamāhine ; ’e ’ua fānau ato’a a’era ’oia ia Koroma, ’o tāna i fa’atāhinu ’ei ari’i ’ei mono nōna.</p>
            <p class="verse"><strong>17</strong> ’E i muri a’era, ’ua rave Koroma i te mea maita’i i mua i te aro o te Fatu i te tā’āto’ara’a o tōna ra mau mahana ; ’e ’ua fānau ihora ’oia i te mau tamari’i tamāroa ’e te mau tamari’i tamāhine e rave rahi ; ’e ’ia ’ite a’era ’oia i te mau mahana e rave rahi, ’ua pohe atu ra ’oia, mai tō te ao ato’a nei ; ’e ’ua fa’atere a’era Kisa ’ei mono nōna.</p>
            <p class="verse"><strong>18</strong> ’E i muri a’era, ’ua pohe ato’a ihora Kisa, ’e ’ua fa’atere mai ra Liba ’ei mono nōna.</p>
            <p class="verse"><strong>19</strong> ’E i muri a’era, ’ua rave ato’a Liba i te mea maita’i i mua i te aro o te Fatu. ’E i te mau mahana o Liba ’ua ha’amouhia taua mau ’ōphī ta’ero ra. Nō reira ’ua haere atu ra rātou i te fenua i te pae apato’a nō te taparahi haere i te ’ānimara ’ei mā’a nā te mau ta’ata o te fenua, nō te mea ’ua ’ī roa te fenua i te mau ’ānimara nō te uru rā’au. ’E ’ua riro ato’a atu ra Liba ’ei ta’ata ’aravihi i te ’ohipa taparahi ’ānimara.</p>
            <p class="verse"><strong>20</strong> ’E ’ua patu ihora rātou i te hō’ē ’oire rahi i te fenua oaoa, i te vāhi e fa’ata’a ’ē te moana i te fenua.</p>
            <p class="verse"><strong>21</strong> ’E ’ua fa’aherehere noa ihora rātou i te fenua i te pae apato’a ’ei mēdēbara, ’ia roa’a mai te ’ānimara ’ōviri. ’E te fenua i te pae apato’erau ra, ’ua ’ī roa ïa i te ta’ata.</p>
            <p class="verse"><strong>22</strong> ’E ’ua riro rātou ’ei feiā itoito i te rave i te ’ohipa, ’e te ho’o mai ra ’e te ho’o atu ra rātou, ’e te taui noa ho’i te tahi i te tahi, ’ia roa’a ia rātou te faufa’a.</p>
            <p class="verse"><strong>23</strong> ’E ’ua ’ohipa rātou i te mau huru ’ōfa’i metalo ato’a, ’e ’ua roa’a ia rātou te ’auro, ’e te ’ārio, ’e te ’āuri, ’e te veo, ’e te mau huru metalo ato’a ; ’ua ’ō mai rātou i te reira nō roto mai i te fenua ; nō reira, ’ua ha’apu’e teitei rātou i te repo ’ia roa’a te ’ōfa’i metalo, tei roto te ’auro, ’e te ’ārio, ’e te ’āuri, ’e te kapa. ’E ’ua rave rātou i te mau huru ’ohipa maitata’i ato’a.</p>
            <p class="verse"><strong>24</strong> ’E tē vai ra tā rātou mau tirita, ’e te ’ahu paruai maita’i roa ; ’e ’ua hāmani rātou i te mau huru ’ahu ato’a, ’ia ti’a ia rātou ’ia fa’a’ahu ia rātou iho i tō rātou vai-taha’a-ra’a.</p>
            <p class="verse"><strong>25</strong> ’E ’ua hāmani rātou i te mau huru mauha’a rave ’ohipa ato’a nō te fa’a’apu i te fenua, nō te ’ārote i te fenua ’e nō te ueue i te huero, nō te ’ō’oti ’e nō te ’ūtaru, ’e nō te papa’i ato’a ho’i i te huero sītona.</p>
            <p class="verse"><strong>26</strong> ’E ’ua hāmani rātou i te mau huru mauha’a rave ’ohipa ato’a nō te fa’a’ohipa i tā rātou mau ’ānimara.</p>
            <p class="verse"><strong>27</strong> ’E ’ua hāmani rātou i te mau huru mauha’a tama’i ato’a. ’E ’ua hāmani ato’a rātou i te mau huru ’ohipa ta’a ’ē roa.</p>
            <p class="verse"><strong>28</strong> ’E ’aita atu e feiā i ha’amaita’i-rahi-hia atu mai ia rātou te huru, ’e ’o tei ha’amanuia-rahi-hia atu e te rima o te Fatu. ’E tē pārahi ra rātou i te fenua tei hau atu i te maita’i i te mau fenua ato’a, ’e nā te Fatu ho’i i parau mai i te reira.</p>
            <p class="verse"><strong>29</strong> ’E i muri a’era, ’ua ora noa Liba e rave rahi matahiti, ’e ’ua fānau ihora ’oia i te mau tamari’i tamāroa ’e te mau tamari’i tamāhine ; ’e ’ua fānau ato’a mai ’oia ia Hearetoma.</p>
            <p class="verse"><strong>30</strong> ’E i muri a’era, ’ua fa’atere a’era ’o Hearetoma ’ei mono nō tōna ra metua tāne. ’E ’ia ma’iri te piti ’ahuru ’e ma maha matahiti nō te fa’aterera’a a Hearetoma, inaha, ’ua rave-’ē-hia atu te bāsileia mai iāna atu. ’E ’ua tāvini noa ’oia e rave rahi matahiti i roto i te fa’atītīra’a ; ’oia ïa, ē hope roa a’e tōna ra pu’e mahana.</p>
            <p class="verse"><strong>31</strong> ’E ’ua fānau a’era ’oia ia Heta, ’e ’ua ora noa Heta i roto i te fa’atītīra’a i te tā’āto’ara’a nō tōna ra pu’e mahana. ’E ’ua fānau a’era Heta ia Aarona, ’e ’ua ora noa Aarona i roto i te fa’atītīra’a i te tā’āto’ara’a nō tōna ra pu’e mahana ; ’e ’ua fānau ihora ’oia ia Amenigada, ’e ’ua ora noa ato’a Amenigada i roto i te fa’atītīra’a i te tā’āto’ara’a nō tōna ra pu’e mahana ’e ’ua fānau a’era ’oia ia Korianetuma, ’e ’ua ora noa Korianetuma i roto i te fa’atītīra’a i te tā’āto’ara’a nō tōna ra pu’e mahana ’e ’ua fānau ihora ’oia ia Koma.</p>
            <p class="verse"><strong>32</strong> ’E i muri a’era, ’ua rave atu Koma i te hō’ē ’āfara’a o te bāsileia nō te pe’e atu iāna. ’E ’ua fa’atere a’era ’oia i ni’a i taua ’āfara’a nō te bāsileia ra e maha ’ahuru ’e ma piti matahiti ; ’e ’ua haere atu ’oia e ’aro i te ari’i ra ia Amigida, ’e ’ua ’aro noa rātou nō te ārea e rave rahi matahiti te maoro, ’e i taua taime ra ’ua roa’a ia Koma te mana i ni’a ia Amigida, ’e ’ua roa’a ato’a te mana iāna i ni’a i te toe’a o te bāsileia.</p>
            <p class="verse"><strong>33</strong> ’E i te mau mahana o Koma ’ua tupu fa’ahou ihora te mau ’ohipa ’eiā haru i ni’a i te fenua ; ’e ’ua fa’a’ohipa rātou i te mau ’ōpuara’a tahito, ’e ’ua fa’atere i te mau tapura’a mai tō tahito ra, ’e ’ua tītau fa’ahou a’era ’ia ha’amou i te bāsileia.</p>
            <p class="verse"><strong>34</strong> I teienei ’ua ’aro rahi atu Koma ia rātou ; noa atu i te reira, ’aita ’oia i manuia i ni’a ia rātou.</p>
            <p class="verse">’Ua rahi roa te ’arora’a, te mārōra’a, ’e te mau ’ohipa ’ī’ino i roto i te orara’a o te mau ’āti Iareda—’Ua tohu te mau peropheta e ha’amou-roa-hia te mau ’āti Iareda maori rā ’ia tātarahapa rātou—’Ua pāto’i te mau ta’ata i te mau parau a te mau peropheta.</p>
            <p class="verse">=== Ether Chapitre 11 ===</p>
            <p class="verse"><strong>1</strong> ’E ’ua tae mai e rave rahi peropheta i te mau mahana o Koma, ’e ’ua tohu rātou e ha’amouhia taua feiā rahi ra, maori rā ’ia tātarahapa rātou, ’e ’ia fāriu mai i te Fatu, ’e ’ia vaiiho i tā rātou mau ’ohipa taparahi ta’ata ’e te mau ’ohipa ’ī’ino.</p>
            <p class="verse"><strong>2</strong> ’E i muri a’era, ’ua pāto’i te mau ta’ata i te mau peropheta, ’e ’ua horo atu ra rātou ia Koma ra nō te pārurura’a ; nō te mea ’ua tītau te mau ta’ata ’ia ha’apohe ia rātou.</p>
            <p class="verse"><strong>3</strong> ’E ’ua tohu a’era rātou i te mau mea e rave rahi ia Koma ; ’e ’ua ha’amaita’ihia ’oia i te tā’āto’ara’a nō te toe’a o tōna ra mau mahana.</p>
            <p class="verse"><strong>4</strong> ’E ’ua ora noa ’oia ē tae noa atu i tōna ruhiruhiāra’a, ’e ’ua fānau mai ’oia ia Sibeloma ; ’e ’ua fa’atere ’o Sibeloma ’ei mono nōna. ’E ’ua ’ōrurehau mai ra te taea’e o Sibeloma iāna, ’e ’ua tupu ihora te hō’ē ’arora’a rahi roa i ni’a i te fenua tā’āto’a.</p>
            <p class="verse"><strong>5</strong> ’E i muri a’era, ’ua fa’aue atu ra te taea’e o Sibeloma ’ia taparahihia te mau peropheta ato’a ’o tei tohu nō ni’a i te ha’amoura’a o te mau ta’ata.</p>
            <p class="verse"><strong>6</strong> ’E ’ua tupu ihora te hō’ē ’ati rahi i ni’a i te fenua tā’āto’a, ’e ’ua fa’a’ite pāpū mai ho’i rātou ē e tae mai te hō’ē ’anatemara’a rahi i ni’a i te fenua, ’e i ni’a ato’a i te mau ta’ata, ’e e tupu te hō’ē ha’amoura’a rahi i rotopū ia rātou, te hō’ē ’o tei ’ore ā i ’itehia i ni’a i te fenua nei ; ’e e riro ho’i tō rātou mau ivi mai te mau ha’apu’era’a repo i ni’a i te fenua, maori rā ’ia tātarahapa rātou i tā rātou mau ’ohipa ’ī’ino.</p>
            <p class="verse"><strong>7</strong> ’E ’aita rātou i ha’apa’o atu i te parau a te Fatu, nō tā rātou mau pupu ’ohipa parauti’a ’ore ; nō reira ’ua tupu noa te mau ’arora’a ’e te mau mārōra’a i ni’a i te fenua tā’āto’a, ē tae noa atu e rave rahi mau o’e ’e te mau ma’i ; ’e nō reira ho’i ’ua tupu te pau rahi mai tei ’ore i ’itea na i ni’a i te fenua nei ; ’e ’ua tupu teie mau mea ato’a i te mau mahana o Sibeloma.</p>
            <p class="verse"><strong>8</strong> ’E ’ua ha’amata ihora te mau ta’ata i te tātarahapa i tā rātou mau ’ohipa ’ī’ino ; ’e ’ia nā reira rātou, ’ua aroha mai te Fatu ia rātou.</p>
            <p class="verse"><strong>9</strong> ’E i muri a’era, ’ua taparahihia ihora Sibeloma, ’e ’ua fa’atītīhia a’era Seta, ’e ’ua ora noa ’oia i roto i te fa’atītīra’a i te mau mahana ato’a nō tōna orara’a.</p>
            <p class="verse"><strong>10</strong> ’E i muri a’era, ’ua roa’a ihora te bāsileia i tāna tamaiti ra ia Aha ; ’e ’ua fa’atere a’era ’oia i ni’a i te mau ta’ata ē hope roa a’e tōna ra mau mahana. ’E ’ua rave noa ho’i ’oia i te mau huru ’ohipa ’ī’ino ato’a i tōna ra mau mahana, ’e nā roto i te reira ’ua ha’amani’i rahi ’oia i te toto ; ’e e mea iti roa ho’i tōna ra pu’e mahana.</p>
            <p class="verse"><strong>11</strong> ’E ’ua roa’a te bāsileia ia Etema, ’e e hua’ai ho’i ’oia nō Aha ; ’e ’ua rave ato’a ho’i ’oia i te mau ’ohipa parauti’a ’ore i tōna ra mau mahana.</p>
            <p class="verse"><strong>12</strong> ’E i muri a’era, ’ua tae mai ra te mau peropheta e rave rahi i te mau mahana o Etema, ’e ’ua tohu fa’ahou mai rātou i te mau ta’ata ; ’oia ïa, ’ua tohu rātou ē, e ha’amou roa te Fatu ia rātou mai ni’a atu i te fenua nei, maori rā ’ia tātarahapa rātou i tā rātou mau ’ohipa ’ī’ino.</p>
            <p class="verse"><strong>13</strong> ’E i muri a’era, ’ua fa’a’eta’eta atu te mau ta’ata i tō rātou ’ā’au, ’e ’aita rātou i ha’apa’o atu i tā rātou parau ; ’e ’ua ’oto ihora te mau peropheta ’e ’ua fa’aātea ’ē atu ra ia rātou mai rotopū atu i te mau ta’ata.</p>
            <p class="verse"><strong>14</strong> ’E i muri a’era, ’ua fa’atere a’era Etema i te ’ohipa ha’avāra’a ma te parauti’a ’ore ē hope roa a’e tōna ra mau mahana ; ’e ’ua fānau mai ra ’oia ia Morona. ’E i muri a’era, ’ua fa’atere a’era ’o Morona ’ei mono nōna ; ’e ’ua rave Morona i te mau ’ohipa ’ī’ino i mua i te Fatu.</p>
            <p class="verse"><strong>15</strong> ’E i muri a’era, ’ua tupu a’era te ’ōrurera’a hau i rotopū i te mau ta’ata, nō te mea tē vai ra taua pupu ’ohipa huna ’o tei fa’ati’ahia ’ia roa’a te mana ’e te tao’a ; ’e ’ua ti’a mai ra te hō’ē ta’ata pūai i te rave i te mau ’ohipa ’ī’ino i rotopū ia rātou, ’e ’ua ’aro atu ra ’oia ia Morona, ’e nā roto i te reira ’ua ha’avī ihora ’oia i te ’āfara’a o te bāsileia ; ’e ’ua tāpe’a noa atu ra ’oia i te ’āfara’a o te bāsileia nō te mau matahiti e rave rahi.</p>
            <p class="verse"><strong>16</strong> ’E i muri a’era, ’ua ha’avīhia a’era ’oia e Morona, ’e ’ua roa’a fa’ahou mai te bāsileia iāna.</p>
            <p class="verse"><strong>17</strong> ’E i muri a’era, ’ua ti’a mai ra te tahi ta’ata pūai ; ’e e hua’ai ’oia nō te taea’e o Iareda.</p>
            <p class="verse"><strong>18</strong> ’E i muri a’era, ’ua vī ihora Morona iāna, ’e ’ua roa’a a’era te bāsileia iāna ; nō reira, ’ua ora noa ihora Morona i roto i te fa’atītīra’a i te toe’a o tōna ra mau mahana ; e fānau ihora ’oia ia Korianetora.</p>
            <p class="verse"><strong>19</strong> ’E i muri a’era, ’ua ora noa ihora Korianetora i roto i te fa’atītīra’a ē hope roa a’e tōna ra mau mahana.</p>
            <p class="verse"><strong>20</strong> ’E i te mau mahana o Korianetora ’ua tae fa’ahou mai ra te tahi mau peropheta e rave rahi, ’e ’ua tohu mai ra i te tahi mau mea rahi ’e te māere, ’e ’ua a’o mai ra i te parau nō te tātarahapa i te mau ta’ata, ’e ’ia ’ore rātou ’ia tātarahapa, e fa’atae atu te Fatu te Atua i te ha’avāra’a i ni’a ia rātou ē tae noa atu i tō rātou ha’amoura’a.</p>
            <p class="verse"><strong>21</strong> ’E e tono mai ’e ’aore rā e fa’atae mai te Fatu te Atua nā roto i tōna ra mana i te tahi atu nūna’a nō te fatu i te fenua, mai te au i te huru nō tāna arata’ira’a mai i tō rātou mau metua.</p>
            <p class="verse"><strong>22</strong> ’E ’ua pāto’i atu rātou i te mau parau ato’a a te mau peropheta, nō tā rātou pupu ’ohipa huna ’e te mau ’ohipa vi’ivi’i roa.</p>
            <p class="verse"><strong>23</strong> ’E i muri a’era, ’ua fānau a’era tā Korianetora ’o Etera, ’e ’ua pohe a’era ’oia, ’e i ora noa ra ho’i ’oia i roto i te fa’atītīra’a i tōna ra mau pu’e mahana ato’a.</p>
            <p class="verse">’Ua a’o atu te peropheta Etera i te mau ta’ata ’ia ti’aturi i te Atua—’Ua fa’ati’a atu Moroni i te mau mea māere ’e te ’ūmere ’o tē tupu nā roto i te fa’aro’o—Nā roto i te fa’aro’o i ti’a ai i te taea’e o Iareda ’ia hi’o atu i te Mesia—’Ua hōro’a mai te Fatu i te paruparu i te ta’ata nei ’ia ti’a ia rātou ’ia fāri’i i te ha’eha’a—’Ua fa’anu’u te taea’e o Iareda i te mou’a Zerina nā roto i te fa’aro’o—E mea tītauhia te fa’aro’o, te ti’aturi, ’e te here nō te fāri’i i te fa’aorara’a—’Ua ’ite mata Moroni ia Iesu.</p>
            <p class="verse">=== Ether Chapitre 12 ===</p>
            <p class="verse"><strong>1</strong> ’E i muri a’era, tē ora ra Etera i te mau mahana o Korianetumera ; ’e e ari’i ho’i Korianetumera i ni’a i te mau fenua ato’a i reira.</p>
            <p class="verse"><strong>2</strong> ’E e peropheta Etera nā te Fatu ; nō reira ’ua haere mai Etera i te mau mahana o Korianetumera ’e ’ua ha’amata ihora i te tohu atu i te mau ta’ata, ’e ’aita roa e ti’a iāna ’ia tāpe’ahia, nō te mea tei roto te Vārua o te Fatu iāna.</p>
            <p class="verse"><strong>3</strong> ’Ua a’o atu ho’i ’oia mai te po’ipo’i ē tae noa atu i te ma’irira’a o te mahana, ma te fa’aue atu i te mau ta’ata ’ia ti’aturi i te Atua e tae atu ai i te tātarahapara’a, ’ia ’ore rātou ’ia ha’amouhia, i te nā-’ō-ra’a atu ia rātou ē, nā roto i te fa’aro’o e tupu mai ai te mau mea ato’a—</p>
            <p class="verse"><strong>4</strong> Nō reira, ’o ’oia ’o tē ti’aturi i te Atua, e riro ato’a ’oia i te ti’aturi ē tē vai ra te hō’ē ao maita’i roa, ’oia ïa, te hō’ē vāhi i te rima ’atau o te Atua, ’e e tae mai ho’i taua ti’aturira’a ra nā roto i te fa’aro’o, ’e e riro ho’i te reira ’ei tūtau nō te vārua o te ta’ata nei, nō te ha’apūai ’e nō te tāpe’a māite ia rātou, ’ia tāmau noa i roto i te mau ’ohipa maitata’i, ’e ’ia arata’ihia nō te fa’ahanahana i te Atua.</p>
            <p class="verse"><strong>5</strong> ’E i muri a’era, ’ua tohu atu ra Etera i te mau mea rarahi ’e te māerehia i te mau ta’ata, ’e ’aita rātou i ti’aturi, nō te mea ’aita rātou i ’ite mata atu i te reira.</p>
            <p class="verse"><strong>6</strong> ’E i teienei, e parau ri’i atu vau, ’o Moroni, nō ni’a i teie nei mau mea ; e fa’a’ite atu vau i tō te ao nei ē, te fa’aro’o ’o te ti’aturira’a ïa i te mau mea ’aore i hi’ohia ; nō reira, ’eiaha ’outou e mārō nō te mea ’aore ’outou i ’ite atu ; e ’ore ho’i ’outou e fāri’i i te ’ite pāpū ē tae noa atu i te hope’ara’a nō te tāmatara’a o tō ’outou fa’aro’o.</p>
            <p class="verse"><strong>7</strong> Nō te fa’aro’o ho’i i fa’a’ite mai ai te Mesia iāna iho i tō tātou ra mau metua, i muri a’e i tōna ti’afa’ahoura’a mai te pohe mai ; ’e ’aita ho’i ’oia i fa’a’ite mai iāna iho ia rātou, ē tae roa atu ’ua vai tō rātou fa’aro’o iāna ; nō reira, e mea ti’a roa ’ia vai tō te tahi mau ta’ata fa’aro’o iāna, nō te mea ’aita ’oia e fa’a’ite mai iāna iho i tō te ao nei.</p>
            <p class="verse"><strong>8</strong> ’E nō te fa’aro’o ho’i o te ta’ata nei i fa’a’ite mai ai ’oia iāna iho i tō te ao nei, ’e i fa’ahanahana ai i te i’oa o te Metua ; ’e i fa’aineine ai ho’i i te ’ē’a ’ia ti’a ia vetahi ’ē ’ia fāri’i i te hōro’a nō te ra’i mai, ’ia ti’a ia rātou ’ia ti’aturi i taua mau mea tei ’ore i hi’ohia e rātou ra.</p>
            <p class="verse"><strong>9</strong> Nō reira, e fāri’i ato’a ’outou i te ti’aturira’a, ’e i te hōro’a, mai te mea e fa’aro’o tō ’outou.</p>
            <p class="verse"><strong>10</strong> Inaha, nō te fa’aro’o ho’i i pi’ihia ai tō tahito ra ’ia au i te fa’anahora’a mo’a a te Atua.</p>
            <p class="verse"><strong>11</strong> Nō reira, nō te fa’aro’o i hōro’ahia mai ai te ture a Mose. ’Āre’a rā nā roto i te hōro’ara’a i tāna iho Tamaiti, ’ua fa’aineine te Atua i te hō’ē rāve’a maita’i a’e ; ’e nā roto ho’i i te fa’aro’o i fa’atupuhia ai te reira.</p>
            <p class="verse"><strong>12</strong> Mai te mea ho’i ’aore e fa’aro’o i rotopū i te mau tamari’i a te ta’ata nei, ’aore ato’a ïa e ti’a i te Atua ’ia rave i te semeio i rotopū ia rātou ; nō reira, ’aita roa ’oia i fa’a’ite mai iāna iho ia rātou ē tae noa atu ’ua tupu tō rātou fa’aro’o.</p>
            <p class="verse"><strong>13</strong> Inaha, nō te fa’aro’o o Alama ’e Amuleka i ha’apararīhia ai te fare tāpe’ara’a ’ia topa i ni’a i te fenua.</p>
            <p class="verse"><strong>14</strong> Inaha, nō te fa’aro’o o Nephi ’e Lehi i fa’ahuru-’ē-hia ai te mau ’āti Lamana, ’e nō reira ’ua bāpetizohia rātou i te auahi ’e te Vārua Maita’i.</p>
            <p class="verse"><strong>15</strong> Inaha, nō te fa’aro’o o Amona ’e tōna mau taea’e i tupu ai te hō’ē semeio rahi i rotopū i te mau ’āti Lamana.</p>
            <p class="verse"><strong>16</strong> ’Oia ïa, ’e ’o rātou ato’a ’o tei fa’atupu i te mau semeio, ’ua fa’atupu ïa rātou i te reira nā roto i te fa’aro’o, ’oia ïa, te feiā nā mua atu i te Mesia ’e te feiā ato’a i muri mai.</p>
            <p class="verse"><strong>17</strong> ’E nō te fa’aro’o ho’i i roa’a ai i nā pipi to’otoru te fafaura’a ē e ’ore roa rātou e ’ite i te pohe ; ’e ’aita roa rātou i fāri’i i te fafaura’a ē tae noa atu ’ua tupu tō rātou fa’aro’o.</p>
            <p class="verse"><strong>18</strong> ’E i te mau tau ato’a ’aore roa te ta’ata i rave i te mau semeio ē tae noa atu ’ua tupu tō rātou fa’aro’o ; nō reira, ’ua ti’aturi rātou nā mua roa i te Tamaiti a te Atua.</p>
            <p class="verse"><strong>19</strong> ’E hou te Mesia i tae mai ai, tē vai ra e rave rahi tei roto ia rātou te fa’aro’o rahi roa, ’e nō reira ’aore roa e ti’a ia rātou ’ia tāpe’ahia ’ia ’ore ’ia ’ite i te tahi pae mai o te pāruru, ’ua ’ite mau rā tō rātou mata i te mau mea tei hi’ohia e te mata nō te fa’aro’o, ’e ’ua ’oa’oa atu ra rātou.</p>
            <p class="verse"><strong>20</strong> ’E inaha, ’ua ’itea ia tātou i roto i teie nei pāpa’a parau ē, te hō’ē o rātou, ’o te taea’e ïa o Iareda ; ’e nō te rahi o tōna fa’aro’o i te Atua, i te fa’atorora’a mai te Atua i tōna manimani rima, ’aita roa e ti’a iāna ’ia huna i te reira i te mata o te taea’e o Iareda, nō tāna ho’i parau i parauhia e ana iāna ra, e parau ho’i tei roa’a iāna nā roto i te fa’aro’o.</p>
            <p class="verse"><strong>21</strong> ’E i muri iho i tō te taea’e o Iareda ’itera’a i te manimani rima o te Fatu, nō te fafaura’a i roa’a i te taea’e o Iareda nā roto i te fa’aro’o, ’aita roa i ti’a i te Fatu ’ia tāpe’a i te hō’ē mea mai mua atu i tōna mata ; nō reira ’ua fa’a’ite mai ’oia i te mau mea ato’a iāna, ’e ’aore roa ho’i i ti’a iāna ’ia tāpe’ahia i rāpae mai i te pāruru.</p>
            <p class="verse"><strong>22</strong> ’E nā roto i te fa’aro’o i roa’a ai i tō’u ra mau metua te fafaura’a ē, e tae teie nei mau mea i tō rātou mau taea’e nā roto i te mau ’Ētene ; nō reira ’ua fa’aue mai te Fatu iā’u, ’oia ’o Iesu Mesia.</p>
            <p class="verse"><strong>23</strong> ’E ’ua nā ’ō atu ra vau iāna : E te Fatu, e vahavaha mai te mau ’Ētene i teie nei mau mea nō tō mātou paruparu i te pāpa’i ; ’e ’ua fa’ariro ho’i ’oe ia mātou ’ei mea pūai i te parau nā roto i te fa’aro’o, ’aita rā ’oe i fa’ariro ia mātou ’ei mea pūai i te pāpa’i i te parau ; ’e ’ua fa’ariro ho’i ’oe i teie nei feiā ato’a ’ia rahi tā rātou parau vaha, nō te Vārua Maita’i tā ’oe i hōro’a mai ia rātou ra.</p>
            <p class="verse"><strong>24</strong> ’E ’ua fa’ariro ’oe ia mātou ’ei mea ’ite ri’i i te pāpa’i, nō te huru au ’ore o tō mātou rima. Inaha, ’aita ’oe i fa’ariro ia mātou ’ei feiā pūai i te pāpa’i mai te taea’e o Iareda ra ; ’e ’ua fa’ariro ho’i ’oe i te mau mea tāna i pāpa’i ’ei mea pūai rahi mai ia ’oe ra, ’e hina’aro roa atu ra te ta’ata e tai’o i te reira.</p>
            <p class="verse"><strong>25</strong> ’Ua fa’ariro ato’a ho’i ’oe i tā mātou parau ’ei mea pūai ’e te rahi, ’e ’aore e ti’a ia mātou ’ia pāpa’i i te reira ; nō reira, ’ia pāpa’i mātou i te reira, ’ua ’ite mātou i tō mātou paruparu, ’e ’ua turori atu ra i te tu’ura’a i tā mātou mau parau ; ’e tē mata’u nei au ’o te vahavaha mai te mau ’Ētene i tā mātou mau parau.</p>
            <p class="verse"><strong>26</strong> ’E ’ia oti a’era tā’u paraura’a i te reira ra, ’ua parau mai ra te Fatu iā’u, i te nā-’ō-ra’a mai ē : E vahavaha te feiā ma’ama’a, e ’oto rā rātou ; e nava’i ho’i tō’u maita’i nō te feiā ha’eha’a, ’ia ’ore rātou e faufa’ahia i tō ’outou paruparu.</p>
            <p class="verse"><strong>27</strong> ’E ’ia haere mai te ta’ata iā’u nei, e fa’a’ite atu vau ia rātou i tō rātou paruparu. Tē hōro’a nei au i te paruparu i te ta’ata nei ’ia tupu tō rātou ha’eha’a ; ’e e nava’i ho’i tō’u maita’i nō te feiā ato’a i fa’aha’eha’a ia rātou iho i mua iā’u nei ; ’e ’ia fa’aha’eha’a rātou ia rātou iho i mua iā’u nei, ’e ’ia vai ho’i tō rātou fa’aro’o iā’u nei, ’ei reira vau e fa’ariro ai i te mau mea paruparu ’ei mea pūai nō rātou.</p>
            <p class="verse"><strong>28</strong> Inaha, e fa’a’ite atu vau i te mau ’Ētene i tō rātou paruparu, ’e e fa’a’ite atu vau ia rātou ē, e fa’atae mai te fa’aro’o, te ti’aturi, ’e te here, i te ta’ata iā’u nei—te vai piha’a o te mau parauti’a ato’a ra.</p>
            <p class="verse"><strong>29</strong> ’E ’ia fa’aro’o a’era vau, ’o Moroni, i teie mau parau, ’ua tupu ihora te hau i roto iā’u, ’e ’ua nā ’ō atu ra vau : E te Fatu, ’ia tupu tō ’oe na hina’aro parauti’a, ’ua ’ite ho’i au ē, tē rave noa na ’oe i tā ’oe ’ohipa i te mau tamari’i a te ta’ata nei mai te au i tō rātou ra fa’aro’o.</p>
            <p class="verse"><strong>30</strong> ’Ua parau atu ho’i te taea’e o Iareda i te mou’a ra o Zerina, ’A fa’anu’u ’ē atu—’e ’ua fa’anu’u-’ē-hia atu ra. ’E ’āhiri ’aita tōna e fa’aro’o, ’aita ïa e fa’anu’u-’ē-hia atu ; nō reira ’ia vai te fa’aro’o o te ta’ata, ’ei reira ’oe e rave ai i te ’ohipa.</p>
            <p class="verse"><strong>31</strong> ’Ua nā reira ho’i ’oe i te fa’a’ite mai ia ’oe iho i tā ’oe ra mau pipi ; inaha i muri iho i te tupura’a tō rātou fa’aro’o, ’e i te paraura’a nā roto i tō ’oe ra i’oa, ’ei reira ’oe i fa’a’ite mai ai ia ’oe iho ia rātou ma te mana rahi.</p>
            <p class="verse"><strong>32</strong> ’E tē ha’amana’o ato’a nei ho’i au ē, i parau na ’oe ē, ’ua fa’aineine ’oe i te hō’ē fare nō te ta’ata nei ; ’oia ïa, i rotopū i te mau aora’i o tō ’oe ra Metua, ’ei reira e tupu ai tō te ta’ata ti’aturira’a rahi a’e ; nō reira ’ia ti’aturi te ta’ata e ti’a ai, ’e mai te mea ’aita, ’aita ïa ’oia e fāri’i i te ’āi’a i te vāhi tā ’oe i fa’aineine.</p>
            <p class="verse"><strong>33</strong> ’E teie fa’ahou ā, tē ha’amana’o nei au ē, i parau na ’oe ē, ’ua aroha ’oe i tō te ao nei, ’e ’ua tae roa i te tu’ura’a i tō ’oe ora i raro nō tō te ao nei, nō te rave fa’ahou mai i te reira, nō te fa’aineine i te hō’ē vāhi nō te mau tamari’i a te ta’ata nei.</p>
            <p class="verse"><strong>34</strong> ’E i teienei, tē ’ite nei au ē, teie aroha tō ’oe nō te mau tamari’i a te ta’ata nei ’o te aroha mau ïa ; nō reira, ’ia ’ore te aroha mau ’ia vai i roto i te ta’ata nei, e ’ore ato’a ïa e roa’a ia rātou taua vāhi ra ’o tā ’oe i fa’aineine i roto i te mau aora’i o tō ’oe ra Metua.</p>
            <p class="verse"><strong>35</strong> Nō reira, ’ua ’ite au nā roto i teie mea ’o tā ’oe i parau iho nei ē, mai te mea ’aita te aroha mau e vai i roto i te mau ’Ētene, nō tō mātou paruparu, e riro ’oe i te tāmata ia rātou, ’e i te rave ’ē atu i tā rātou tārēni, ’oia ïa, ’e tae noa atu i te mea tā rātou i fāri’i na, ’e ’a hōro’a atu ai nā te feiā ’o tē fāri’i rahi atu ā.</p>
            <p class="verse"><strong>36</strong> ’E i muri a’era ’ua pure atu ra vau i te Fatu ’ia hōro’a mai i te maita’i i te mau ’Ētene, ’ia ti’a ia rātou ’ia fāri’i i te aroha mau.</p>
            <p class="verse"><strong>37</strong> ’E i muri a’era ’ua nā ’ō mai ra te Fatu iā’u : Mai te mea ē ’aita te aroha mau i roto ia rātou ’aita ïa tō te reira e faufa’a ia ’oe na, ’ua ha’apa’o maita’i ho’i ’oe ; nō reira e tāmāhia tō ’oe na mau ’ahu. ’E nō te mea ho’i ’ua ’ite ’oe i tō ’oe paruparu, e fa’arirohia ïa ’oe ’ei mea pūai, ē tae noa atu i te pārahira’a i te vāhi ’o tā’u i fa’aineine i roto i te mau aora’i o tō’u ra Metua.</p>
            <p class="verse"><strong>38</strong> ’E i teienei, te parau nei au, ’o Moroni, i te mau ’Ētene, ’a pārahi, ’oia ïa, ’e tae noa atu ho’i i tō’u mau taea’e ’o tā’u i here, ē tae noa atu ’ua fārerei fa’ahou tātou i mua i te vāhi ha’avāra’a a te Mesia, ’e i reira te mau ta’ata ato’a e ’ite ai ē, ’aita tō’u mau ’ahu i pōra’o i tō ’outou ra toto.</p>
            <p class="verse"><strong>39</strong> ’E i reira ’outou e ’ite ai ē, ’ua ’ite mata vau ia Iesu, ’e ’ua paraparau mai ’oia iā’u, te mata ’e te mata, ’e ’ua fa’a’ite mai ’oia iā’u ma te ha’eha’a mau, mai tā te hō’ē ta’ata e fa’a’ite atu i te tahi atu i roto i tō’u iho reo, i teie nei mau mea.</p>
            <p class="verse"><strong>40</strong> ’E e mea iti roa tā’u i pāpa’i, nō tō’u paruparu i te pāpa’i.</p>
            <p class="verse"><strong>41</strong> ’E i teienei, tē fa’aue atu nei au ia ’outou ’ia ’imi i teie nei Iesu ’o tā te mau peropheta ’e te mau ’āpōsetolo i pāpa’i ra, ’ia vai te maita’i o te Atua te Metua, ’e tō te Fatu ra ’o Iesu Mesia, ’e tō te Vārua Maita’i i roto ia ’outou na ē a muri noa atu, nō te fa’a’ite pāpū i te reira ia ’outou na. ’Āmene.</p>
            <p class="verse">’Ua parau mai Etera nō ni’a i te Ierusalema ’Āpī ’o tē patuhia i ni’a i te fenua Amerika e te hua’ai o Iosepha—’Ua tohu ’oia, ’e ’ua ti’avaruhia ’oia, ’e ’ua pāpa’i ’oia i te ’ā’amu o te ’ati Iareda, ’e ’ua fa’a’ite ātea ’oia i te ha’amoura’ahia o te mau ’ati Iareda—’Ua tupu rahi te ’arora’a i ni’a i te fenua tā’āto’a.</p>
            <p class="verse">=== Ether Chapitre 13 ===</p>
            <p class="verse"><strong>1</strong> ’E i teienei, tē fa’aoti nei au, ’o Moroni, i tā’u pāpa’a parau nō ni’a i te ha’amoura’ahia te feiā ’o tā’u i pāpa’i ra.</p>
            <p class="verse"><strong>2</strong> Inaha ho’i, ’ua pāto’i rātou i te mau parau a Etera ; inaha ’ua fa’a’ite mau ’oia ia rātou i te mau mea ato’a i tupu mai te ha’amatara’a mai o te ta’ata nei ; ’e i muri iho i te pāhe’era’a te mau pape mai ni’a atu i teie nei fenua, ’ua riro ihora teie nei fenua ’ei fenua maita’i roa a’e i te mau fenua ato’a, ’ei fenua i mā’itihia e te Fatu ; nō reira ’ua hina’aro te Fatu i te mau ta’ata ato’a e pārahi ra i ni’a i teie fenua nei ’ia tāvini atu iāna.</p>
            <p class="verse"><strong>3</strong> ’E e vāhi teie nō te Ierusalema ’Āpī, ’o tē tae mai i raro nei nō te ra’i mai, ’e e vāhi mo’a nō te Fatu.</p>
            <p class="verse"><strong>4</strong> Inaha, ’ua ’ite Etera i te mau mahana o te Mesia, ’e ’ua parau ’oia nō ni’a i te hō’ē Ierusalema ’Āpī i ni’a iho i teie nei fenua.</p>
            <p class="verse"><strong>5</strong> ’E ’ua parau ato’a ho’i ’oia nō ni’a i te ’utuāfare o ’Īserā’ela, ’e te Ierusalema e mea nā reira mai Lehi i te haere mai—’e i muri iho i tō te reira ha’amoura’ahia, e patu-fa’ahou-hia te reira ’ei ’oire mo’a i te Fatu ; nō reira, ’aita te reira e ti’a ’ia parauhia e Ierusalema ’Āpī nō te mea i vai na te reira i te ’anotau tahito ra ; ’āre’a rā e patu-fa’ahou-hia te reira, ’e e riro ’ei ’oire mo’a nō te Fatu ; ’e e mea ti’a i te reira ’ia patuhia nō te ’utuāfare o ’Īserā’ela—</p>
            <p class="verse"><strong>6</strong> ’E e fa’ati’ahia te hō’ē Ierusalema ’Āpī i ni’a i teie nei fenua, nō te toe’a o te hua’ai o Iosepha, e taipe ho’i tō te reira mau mea.</p>
            <p class="verse"><strong>7</strong> Mai tā Iosepha ho’i i hōpoi mai i tōna metua tāne i raro i te fenua ra nō ’Aiphiti, ’e i reira ho’i ’oia i te pohera’a ; nō reira ’ua hōpoi ato’a mai ra te Fatu i te hō’ē toe’a nō te hua’ai o Iosepha i rāpae mai te fenua mai ra o Ierusalema, ’ia aroha mai ’oia i te hua’ai o Iosepha ’e ’ia ’ore rātou ’ia mou, mai tāna i aroha mai i te metua tāne o Iosepha ’ia ’ore ’oia ’ia pohe.</p>
            <p class="verse"><strong>8</strong> Nō reira, e fa’ati’ahia te toe’a nō te hua’ai o Iosepha i ni’a i teie nei fenua ; ’e e riro te reira ’ei fenua ’āi’a nō rātou ; ’e e riro ho’i rātou i te fa’ati’a i te hō’ē ’oire mo’a i te Fatu, mai te au i te Ierusalema i tahito ra ; ’e e ’ore roa rātou e ’āno’i-haere-hia, ē tae noa atu i te hope’a, i te taime te fenua nei e ha’amouhia ai.</p>
            <p class="verse"><strong>9</strong> ’E e vai mai te hō’ē ra’i ’āpī ’e te hō’ē fenua ’āpī ; ’e e au te reira i te mea tahito, maori rā ’ua mou te mea tahito ’e ’ua fa’a’āpīhia te mau mea ato’a.</p>
            <p class="verse"><strong>10</strong> ’E i reira e tae mai ai te Ierusalema ’Āpī ; ’e e ha’amaita’ihia rātou ’o tē pārahi i reira, ’e ’o rātou ho’i teie ’o tei teatea tō rātou mau ’ahu i te toto o te ’Ārenio ; ’e ’o rātou ho’i teie ’o tei tai’ohia i rotopū i te toe’a o te hua’ai o Iosepha, nō te ’utuāfare o ’Īserā’ela.</p>
            <p class="verse"><strong>11</strong> ’E i reira ato’a e tae mai te Ierusalema tahito ; ’e e ha’amaita’ihia te mau ta’ata nō te reira, nō te mea ’ua horoihia rātou i te toto o te ’Ārenio ra ; ’e ’o rātou ho’i teie ’o tei ha’apurarahia ’e ’o tei ha’aputuputuhia mai ho’i mai nā tufa’a e maha o te fenua nei, ’e mai te mau fenua i te pae apato’erau, ’e ’o tē fa’atupu i te fafaura’a ’o tā te Atua i fafau atu i tō rātou metua tāne ra ia Aberahama.</p>
            <p class="verse"><strong>12</strong> ’E ’ia tupu teie nei mau mea, e tupu ïa te pāpa’ira’a mo’a ’o tei nā ’ō mai ē, tē vai ra vetahi nō mua roa, ’o tē riro ’ei hope’a ; ’e tē vai ra vetahi i muri roa, ’o tē riro nō mua roa.</p>
            <p class="verse"><strong>13</strong> ’E ’ua fātata vau i te pāpa’i fa’ahou atu ā, ’ua ’ōpanihia rā vau ; ’āre’a rā e mea rahi ’e te māere ho’i te mau parau tohu a Etera, ’ua fa’ariro rā rātou iāna ’ei mea faufa’a ’ore, ’e ’ua ti’avaru atu rātou iāna i rāpae ; ’e ’ua tāpuni ihora ’oia iāna iho i roto i te ana mato i te ao, ’e i te pō ’ua haere atu ’oia e māta’ita’i haere i te mau mea ’o tē tupu i ni’a i te mau ta’ata.</p>
            <p class="verse"><strong>14</strong> ’E ’a pārahi ai ’oia i roto i taua ana mato ra, ’ua pāpa’i ’oia i te toe’a o teie nei pāpa’a parau, ’a māta’ita’i ai ’oia i te pō i te mau ha’amoura’a i tae mai i ni’a i te mau ta’ata.</p>
            <p class="verse"><strong>15</strong> ’E i muri a’era, i taua iho matahiti ra ’a ti’avaruhia atu ai ’oia i rāpae mai rotopū atu i te mau ta’ata, ’ua tupu te hō’ē ’arora’a rahi i rotopū i te mau ta’ata, ’e ’ua ti’a mai ra ho’i e rave rahi mau ta’ata pūai i ni’a, ’e ’ua tītau rātou ’ia taparahi ia Korianetumera nā roto i tā rātou mau ’ōpuara’a huna nō te mau ’ohipa parauti’a ’ore, ’o tei parauhia na.</p>
            <p class="verse"><strong>16</strong> ’E i teienei, ’ua ha’api’i Korianetumera iāna iho i te mau huru ’ohipa ato’a nō te ’arora’a ’e te mau huru ha’avare ato’a a tō teie nei ao, nō reira ’ua ’aro atu ’oia i te feiā i tītau ’ia taparahi mai iāna.</p>
            <p class="verse"><strong>17</strong> ’Aita rā ’oia i tātarahapa, ’aita ato’a tāna ra mau tamari’i tamāroa nehenehe ’e te mau tamari’i tamāhine nehenehe ; ’aita ato’a te mau tamari’i tamāroa nehenehe ’e te mau tamari’i tamāhine nehenehe a Kohora ; ’aita ato’a te mau tamari’i tamāroa nehenehe ’e te tamari’i tamāhine nehenehe a Korihora ; ’e ’oia mau, ’aita roa ato’a te hō’ē a’e o te mau tamari’i tamāroa nehenehe ’e te mau tamari’i tamāhine nehenehe i ni’a i te fenua tā’āto’a i tātarahapa i tā rātou ra mau hara.</p>
            <p class="verse"><strong>18</strong> Nō reira, i muri a’era, i te matahiti mātāmua ’a pārahi ai Etera i roto i te ana mato ra, e rave rahi ta’ata i taparahihia i te ’o’e a te mau pupu ’ohipa huna, tei ’aro atu ia Korianetumera ’ia roa’a ia rātou te bāsileia.</p>
            <p class="verse"><strong>19</strong> ’E i muri a’era, ’ua tama’i pinepine a’era te mau tamari’i tamāroa a Korianetumera, ’e ’ua tahe rahi tō rātou toto.</p>
            <p class="verse"><strong>20</strong> ’E i te piti o te matahiti, ’ua tae mai ra te parau a te Fatu ia Etera, ’ia haere atu ’oia ’e ’ia tohu atu ia Korianetumera, i te nā-’ō-ra’a atu ē, mai te mea e tātarahapa ’oia ’e tōna ’utuāfare pā’āto’a, e hōro’a mai ïa te Fatu i tōna bāsileia iāna ra, ’e e fa’aora noa ’oia i te mau ta’ata—</p>
            <p class="verse"><strong>21</strong> ’E ’ia ’ore rātou e nā reira, e ha’amouhia rātou tōna ’utuāfare pā’āto’a, maori rā ’o ’oia ana’e. ’E e ora noa ’oia nō te ’ite atu i te tupura’a o te mau parau tohu i parauhia na nō ni’a i te tahi atu nūna’a ’o tē roa’a ia rātou te fenua ’ei ’āi’a nō rātou ; ’e e tanuhia ho’i Korianetumera e rātou ; ’e e riro te mau ta’ata ato’a i te ha’amouhia, maori rā ’o Korianetumera ana’e.</p>
            <p class="verse"><strong>22</strong> ’E i muri a’era, ’aita Korianetumera i tātarahapa, ’aita ato’a tōna ra ’utuāfare, ’aita ato’a te mau ta’ata ; ’e ’aita ho’i te mau tama’i i fa’aea ; ’e ’ua tītau rātou ’ia taparahi ia Etera, ’āre’a rā ’ua horo ’ē atu ra ’oia mai mua atu ia rātou ’e ’ua tāpuni fa’ahou ihora i roto i te ana mato ra.</p>
            <p class="verse"><strong>23</strong> ’E i muri a’era, ’ua ti’a mai ra Sareda, ’e ’ua ’aro ato’a atu ra ia Korianetumera ; ’e ’ua upo’oti’a ’oia i ni’a iāna, ’e nō reira ho’i i te toru o te matahiti ’ua ’āfa’i mai ’oia iāna i roto i te fa’atītīra’a.</p>
            <p class="verse"><strong>24</strong> ’E ’ua upo’oti’a te mau tamari’i tamāroa a Korianetumera, i te maha o te matahiti, i ni’a a’e ia Sareda, ’e ’ua roa’a fa’ahou ihora te bāsileia ia rātou nō tō rātou metua tāne.</p>
            <p class="verse"><strong>25</strong> I teienei, ’ua tupu ihora te hō’ē ’arora’a i ni’a i te fenua tā’āto’a, ’e tē tama’i ra te mau ta’ata tāta’itahi ’e tāna iho pupu ta’ata, ’ia roa’a tāna e hina’aro ra.</p>
            <p class="verse"><strong>26</strong> ’E tē vai ra te mau ta’ata ’eiā haru, ’e ’oia mau, te mau huru ’ohipa ’ī’ino ato’a i ni’a i te fenua tā’āto’a.</p>
            <p class="verse"><strong>27</strong> ’E i muri a’era, ’ua riri roa a’era Korianetumera ia Sareda, ’e ’ua haere atu ra ’oia ’e tōna mau nu’u fa’ehau e ’aro iāna ; ’e ’ua ’aro a’era rāua ma te riri rahi, ’e ’ua ’aro rāua i roto i te peho ra o Gilagala ; ’e ’ua rahi roa te ’arora’a.</p>
            <p class="verse"><strong>28</strong> ’E i muri a’era, ’ua ’aro mai ra Sareda iāna nō te ārea e toru mahana te maoro, ’e i muri a’era, ’ua pau a’era ’oia ia Korianetumera, ’e ’ua a’ua’uhia atu ra ’oia ē tae roa atu i te mau fenua pāpū nō Heselona ra.</p>
            <p class="verse"><strong>29</strong> ’E i muri a’era, ’ua ’aro fa’ahou mai ra Sareda iāna i ni’a i te mau fenua pāpū ; ’e inaha, ’ua pau a’era Korianetumera iāna, ’e ’ua tūra’i fa’ahou atu ra iāna i muri ē tae roa atu i te peho ra o Gilagala.</p>
            <p class="verse"><strong>30</strong> ’E ’ua ’aro fa’ahou atu ra Korianetumera ia Sareda i te peho ra o Gilagala, ’e ’ua pau a’era Sareda iāna, ’e ’ua taparahi ihora iāna.</p>
            <p class="verse"><strong>31</strong> ’E ’ua puta ihora te huha o Korianetumera ia Sareda, ’e nō reira ’aita ’oia i haere fa’ahou atu e ’aro iāna nō te ārea e piti matahiti te maoro, ’e i taua taime ra tē ha’amani’i ra te mau ta’ata ato’a i ni’a i te fenua nei i te toto, ’e ’aita roa e ta’ata nō te tāpe’a ia rātou.</p>
            <p class="verse">Nā te mau ’ohipa ’ī’ino a te mau ta’ata i fa’atae mai i te ’anatemara’a i ni’a i te fenua nei—’Ua fa’atupu Korianetumera i te tama’i ia Gileada, ’e ’ia Liba, ’e ’ia Siza—’ua ’ī te fenua i te toto e te taparahira’a ta’ata.</p>
            <p class="verse">=== Ether Chapitre 14 ===</p>
            <p class="verse"><strong>1</strong> ’E i teienei, ’ua tupu te hō’ē ’anatemara’a rahi i ni’a i te fenua tā’āto’a nō te mau ’ohipa ’ī’ino a te mau ta’ata ; ’e nō te reira ’ia vaiiho te hō’ē ta’ata i tāna mauha’a rave ’ohipa ’e ’aore rā i tāna ’o’e i ni’a iho i tāna ’iri vaira’a, ’e ’aore rā i te vāhi i ha’apa’ohia nō te reira, inaha, ’ia ao a’e, ’aita ïa te reira e ’itehia iāna, nō te rahi o te ’anatemara’a i ni’a i te fenua.</p>
            <p class="verse"><strong>2</strong> Nō reira ’ua mau māite te ta’ata tāta’itahi i tāna ihora i tōna rima, e ’aore ’oia e tīpe’e e ’aore ato’a e hōro’a ia tīpe’ehia ; ’e e tāpe’a noa te ta’ata tāta’itahi i te tāpe’ara’a o tāna ’o’e i tōna rima atau, nō te pāruru i tāna tao’a e i tōna iho ora, e tō tāna ra mau vahine e tō tāna ra mau tamari’i.</p>
            <p class="verse"><strong>3</strong> ’E i teienei, i muri iho i te ārea nō te piti matahiti, ’e i muri iho i te pohera’a o Sareda, inaha, ’ua ti’a mai ra te taea’e o Sareda ’e ’ua ’aro mai ra ia Korianetumera, ’e ’ua pau ihora ’oia ia Korianetumera, ’e ’ua a’ua’u atu ra ’oia iāna ē tae atu ra i te mēdēbara ra i Akisa.</p>
            <p class="verse"><strong>4</strong> ’E i muri a’era, ’ua ’aro mai ra te taea’e o Sareda iāna i roto i te mēdēbara i Akisa ; ’e ’ua pūai roa te ’arora’a, ’e ’ua pohe e rave rahi tauatini i te ’o’e.</p>
            <p class="verse"><strong>5</strong> ’E i muri a’era, ’ua pārahi ha’a’ati a’era Korianetumera i te mēdēbara ra, ’e i te pō ’ua haere mai ra te taea’e o Sareda i rāpae i te mēdēbara, ’e ’ua taparahi ihora ’oia i te hō’ē pae o te nu’u fa’ehau o Korianetumera, ’a ta’ero ai rātou i te ’ava.</p>
            <p class="verse"><strong>6</strong> ’E ’ua haere a’era ’oia i te fenua ra nō Morona, ’e ’ua tu’u ihora ’oia ïāna iho i ni’a i te terōno o Korianetumera.</p>
            <p class="verse"><strong>7</strong> ’E i muri a’era, ’ua pārahi ihora Korianetumera ’e tōna nu’u fa’ehau i roto i te mēdēbara nō te ārea e piti matahiti te maoro, ’e ’ua tupu ihora tōna nu’u fa’ehau i te rahi.</p>
            <p class="verse"><strong>8</strong> I teienei, ’ua tupu ato’a a’era ho’i te nu’u fa’ehau o te taea’e o Sareda i te rahi, ’o Gileada tōna i’oa, nō te mea tē vai ra te mau pupu ’ohipa huna.</p>
            <p class="verse"><strong>9</strong> ’E i muri a’era, ’ua taparahi ihora tōna tahu’a rahi iāna ’a pārahi ai ’oia i ni’a iho i tōna ra terōno.</p>
            <p class="verse"><strong>10</strong> ’E i muri a’era, ’ua taparahihia ihora ’oia e te hō’ē o te mau pupu ’ohipa huna i roto i te hō’ē ’ē’a ’ite-’ore-hia, ’e ’ua roa’a mai ra te bāsileia iāna ; ’e tōna i’oa ’o Liba ïa ; ’e e ta’ata tino rahi roa ’o Liba, hau atu i te rahi i te tahi atu ta’ata i rotopū i te mau ta’ata ato’a.</p>
            <p class="verse"><strong>11</strong> ’E i muri a’era, i te matahiti mātāmua nō tā Liba fa’aterera’a, ’ua tae mai ra Korianetumera i te fenua ra nō Morona, ’e ’ua ’aro mai ra ia Liba.</p>
            <p class="verse"><strong>12</strong> ’E i muri a’era, ’ua ’aro mai ra ’oia ia Liba, ’e ’ua tā’iri ihora Liba i tōna rima, ’e ’ua puta ihora ; noa atu rā i te reira, ’ua ’aro noa te nu’u fa’ehau o Korianetumera ia Liba, ’e ’ua horo atu ra ’oia i te mau hiti nō te pae tahatai.</p>
            <p class="verse"><strong>13</strong> ’E i muri a’era, ’ua a’ua’u atu ra Korianetumera iāna ; ’e ’ua ’aro mai ra Liba iāna i te pae tahatai.</p>
            <p class="verse"><strong>14</strong> ’E i muri a’era, ’ua tā’iri ihora Liba i te nu’u fa’ehau o Korianetumera, ’e ’ua horo fa’ahou atu ra rātou i roto i te mēdēbara o Akisa.</p>
            <p class="verse"><strong>15</strong> ’E i muri a’era, ’ua a’ua’u atu ra Liba iāna e tae atu ra i te mau fenua pāpū nō Agosa. ’E ’ua rave atu Korianetumera i te mau ta’ata ato’a nā muri iho iāna ’a horo atu ai ’oia mai mua atu ia Liba i te vāhi tāna i horo atu.</p>
            <p class="verse"><strong>16</strong> ’E ’a tae atu ai ’oia i te mau fenua pāpū o Agosa ra, ’ua ’aro atu ra ’oia ia Liba, ’e ’ua tā’iri noa ihora ’oia iāna ē tae roa atu ’ua pohe roa ’oia ; noa atu rā i te reira, ’ua haere mai te taea’e o Liba ’ei mono iāna nō te ’aro ia Korianetumera, ’e ’ua pūai roa te ’arora’a, ’e ’ua horo ’ē fa’ahou atu ra Korianetumera mai mua atu i te nu’u fa’ehau o te taea’e o Liba.</p>
            <p class="verse"><strong>17</strong> I teienei, te i’oa o te taea’e o Liba ’o Siza ïa. ’E i muri a’era, ’ua a’ua’u atu ra Siza ia Korianetumera ’e ’ua ha’amou ’oia i te mau ’oire e rave rahi, ’e ’ua taparahi i te mau vahine ’e te mau tamari’i, ’e ’ua tūtu’i ihora ’oia i te mau ’oire i te auahi.</p>
            <p class="verse"><strong>18</strong> ’E ’ua tupu a’era te mata’u nō ni’a ia Siza i ni’a i te fenua tā’āto’a ; ’oia ïa, ’ua tae atu te parau nā ni’a i te fenua tā’āto’a—’O vai tē ti’a ’ia ti’a atu i mua i te nu’u fa’ehau o Siza ? Inaha, te pau ra tō te fenua i mua iāna.</p>
            <p class="verse"><strong>19</strong> ’E i muri a’era, ’ua ta’iruru ’āmui ihora te mau ta’ata i roto i te mau nu’u fa’ehau, i ni’a i te fenua tā’āto’a.</p>
            <p class="verse"><strong>20</strong> ’E ’ua ’āmahamaha a’era rātou ; ’e ’ua horo atu ra te hō’ē pae i roto i te nu’u fa’ehau o Siza, ’e ’ua horo a’era te tahi pae i roto i te nu’u fa’ehau o Korianetumera.</p>
            <p class="verse"><strong>21</strong> ’E nō te rahi ’e te maoro o taua ’arora’a ra, ’e nō te maoro o te ha’amani’ira’a toto ’e te taparahira’a ta’ata, i ’ī roa ai te fenua tā’āto’a i te mau tino pohe ra.</p>
            <p class="verse"><strong>22</strong> ’E nō te rū ’e te ’oi’oi o taua ’arora’a ra, ’aita e ta’ata toe nō te tanu i te feiā pohe, ’e ’ua haere ti’a rā rātou mai te ha’amani’ira’a toto i te ha’amani’ira’a toto, ma te vaiiho noa i te mau tino pohe o te mau tāne ’e te mau vahine, ’e tō te mau tamari’i i ni’a i te fenua, ’ei mā’a nā te mau tu’a o te tino nei.</p>
            <p class="verse"><strong>23</strong> ’E ’ua haere te hau’a ’ino nā ni’a i te fenua, ’oia ïa i ni’a i te fenua tā’āto’a ; nō reira ’ua pe’ape’a roa te mau ta’ata i te ao ’e te pō, nō taua hau’a ’ino ra.</p>
            <p class="verse"><strong>24</strong> Noa atu rā i te reira, ’aita roa ’o Siza i fa’aea i te a’ua’u atu ia Korianetumera ; nō te mea ’ua tapu ’oia ’ia tāho’o atu ia Korianetumera nō te toto o tōna taea’e i taparahihia, ’e ’ia fa’ahapa ho’i i te parau a te Fatu i tae mai ia Etera, i te nā-’ō-ra’a mai ē, e ’ore roa Korianetumera e pohe i te ’o’e.</p>
            <p class="verse"><strong>25</strong> ’E nō reira tē ’ite nei tātou ē, ’ua tae mai iho ā te Fatu i rotopū ia rātou nā roto i te ’īra’a o tōna ra riri ’ū’ana, ’e nā tā rātou mau ’ohipa ’ī’ino ’e tā rātou mau ’ohipa vi’ivi’i i fa’aineine i te ’ē’a nō tō rātou pohe mure ’ore.</p>
            <p class="verse"><strong>26</strong> ’E i muri a’era, ’ua a’ua’u atu ra Siza ia Korianetumera i te pae i te hiti’a o te rā ra, ē tae noa atu i te mau hiti i tahatai ra, ’e i reira ’ua ’aro mai ra ’oia ia Siza nō te ārea e toru mahana te maoro.</p>
            <p class="verse"><strong>27</strong> ’E e mea ri’ari’a roa te pau i rotopū i te mau nu’u fa’ehau o Siza, ’e nō reira ’ua tupu ihora te mata’u o te mau ta’ata, ’e ’ua ha’amata ihora rātou i te horo atu mai mua atu i te mau nu’u fa’ehau o Korianetumera ; ’e ’ua horo atu ra rātou i te fenua ra nō Korihora, ’e ’ua taparahi ihora i te mau ta’ata i mua ia rātou, ’ia rātou pā’āto’a ’o tē ’ore e ’āmui mai ia rātou.</p>
            <p class="verse"><strong>28</strong> ’E ’ua fa’ati’a ihora rātou i tō rātou mau ti’ahapa i te peho ra o Korihora. ’E ’ua fa’ati’a a’era Korianetumera i tōna ra mau ti’ahapa i te peho ra o Sura. I teienei, e mea fātata te peho ra o Sura i te ’āivi ra o Kominora ; nō reira, ’ua ha’aputuputu ’āmui mai ra Korianetumera i tōna mau nu’u fa’ehau i ni’a i te ’āivi ra o Kominora, ’e ’ua fa’a’oto a’era ’oia i te pū i te mau nu’u fa’ehau o Siza, nō te tītau atu ia rātou ’ia haere mai e ’aro.</p>
            <p class="verse"><strong>29</strong> ’E i muri a’era, ’ua haere mai ra rātou, ’e ’ua tūra’i-fa’ahou-hia rātou i muri ; ’e ’ua haere fa’ahou mai rātou i te piti o te taime, ’e ’ua tūra’i-fa’ahou-hia rātou i muri i te piti o te taime. ’E i muri a’era, ’ua haere fa’ahou mai ra rātou i te toru o te taime, ’e ’ua pūai roa te ’arora’a.</p>
            <p class="verse"><strong>30</strong> ’E i muri a’era, ’ua tā’iri ihora Siza ia Korianetumera, ’e ’ua rahi roa ihora tōna mau puta hōhonu ; ’e nō te rahi o tōna toto i pau, ’ua matapōirihia ihora Korianetumera, ’e ’ua hōpoi-’ē-hia atu ra ’oia mai te mea ra ē, ’ua pohe roa ’oia.</p>
            <p class="verse"><strong>31</strong> I teienei, ’ua rahi roa te mau tāne, ’e te mau vahine, ’e te mau tamari’i i pau i nā pae e piti ato’a ra, nō reira ’ua fa’aue ihora Siza i tōna mau ta’ata ’eiaha rātou e a’ua’u atu i te mau nu’u fa’ehau o Korianetumera ; nō reira, ’ua ho’i mai ra rātou i tō rātou ra pūhapara’a.</p>
            <p class="verse">E rave rahi milioni ta’ata o te mau ’āti Iareda i taparahihia i roto i te ’arora’a—’Ua ha’aputuputu mai Siza ’e Korianetumera i te mau ta’ata ato’a nō te ’arora’a ha’apohe roa—’Ua fa’aea te Vārua o te Fatu i te pārahi mai i rotopū ia rātou—’Ua ha’amou-roa-hia te nūna’a ’āti Iareda—’O Korianetumera ana’e tei toe mai.</p>
            <p class="verse">=== Ether Chapitre 15 ===</p>
            <p class="verse"><strong>1</strong> ’E i muri a’era, ’ua ora mai Korianetumera i tōna ra mau puta, ’ua ha’amana’o a’era ’oia i te mau parau tā Etera i parau mai iāna ra.</p>
            <p class="verse"><strong>2</strong> ’Ua ’ite a’era ’oia ’e ’ua fātata roa i te piti milioni o tōna mau ta’ata i pohe i te ’o’e, ’e ’ua ha’amata ihora ’oia i te ’oto i roto i tōna ’ā’au ; ’oia ïa, ’ua pohe te mau ta’ata ’aito e piti milioni, ’e tā rātou mau vahine ’e tā rātou mau tamari’i ato’a ho’i.</p>
            <p class="verse"><strong>3</strong> ’Ua ha’amata ihora ’oia i te tātarahapa i te ’ino tāna i rave ; ’ua ha’amata ihora ’oia i te ha’amana’o i te mau parau i parauhia mai e te vaha o te mau peropheta ato’a, ’e ’ua ’ite ’oia ē i tupu mau a’enei te reira, ’aita te hō’ē vāhi iti a’e i ’ore i tupu ; ’e ’ua ’oto ihora tōna vārua ’e ’ua pāto’i ’oia ’ia tāmāhanahanahia.</p>
            <p class="verse"><strong>4</strong> ’E i muri a’era, ’ua pāpa’i ihora ’oia i te hō’ē ’episetole ia Siza ma te hina’aro ’ia fa’aora noa ’oia i te mau ta’ata, ’e i reira e hōro’a atu ’oia i te bāsileia ’ia ora noa te mau ta’ata.</p>
            <p class="verse"><strong>5</strong> ’E i muri a’era, i tō Siza fāri’ira’a i taua ’episetole ra ’ua pāpa’i ihora ’oia i te hō’ē ’episetole ia Korianetumera, i te nā-’ō-ra’a ē, mai te mea e tu’u mai ’oia iāna iho ’ia taparahihia ’oia i tāna iho ’o’e, i reira e fa’aora noa ïa ’oia i te mau ta’ata.</p>
            <p class="verse"><strong>6</strong> ’E i muri a’era, ’aita te mau ta’ata i tātarahapa i tā rātou mau ’ohipa ’ī’ino ; ’e ’ua tupu a’era te riri rahi o te mau ta’ata o Korianetumera i te mau ta’ata o Siza ; ’e ’ua tupu ato’a a’era te riri rahi o te mau ta’ata o Siza i te mau ta’ata o Korianetumera ; nō reira, ’ua ’aro mai ra te mau ta’ata o Siza i te mau ta’ata o Korianetumera.</p>
            <p class="verse"><strong>7</strong> ’E ’ite a’era Korianetumera ’e ’ua fātata roa ’oia i te pau, ’ua horo ’ē fa’ahou atu ra ’oia mai mua atu i te mau ta’ata o Siza.</p>
            <p class="verse"><strong>8</strong> ’E i muri a’era, ’ua haere atu ra ’oia i te mau pape ra o Ripilianekuma, tōna aura’a ’ia ’īritihia, ’oia ho’i, rahi ’e ’aore rā hau atu i te mau mea ato’a ; nō reira, i tō rātou taera’a mai i taua mau pape ra, ’ua fa’ati’a ihora rātou i tō rātou mau ti’ahapa ; ’e ’ua fa’ati’a ato’a ihora Siza i tōna mau ti’ahapa fātata mai ia rātou ; e nō reira, ’ia ao a’era, ’ua ’aro ihora rātou.</p>
            <p class="verse"><strong>9</strong> ’E i muri a’era, ’ua ’aro ihora rātou i te ’arora’a pūai, ’e ’ua puta fa’ahou ihora Korianetumera, ’e ’ua matapōirihia ihora ’oia nō te rahi o tōna toto i pau.</p>
            <p class="verse"><strong>10</strong> ’E i muri a’era, ’ua ’aro pūai atu ra te mau nu’u fa’ehau o Korianetumera i te mau nu’u fa’ehau o Siza ’e ’ua pau ihora rātou, ’e ’ua tītau ihora rātou ia rātou ’ia horo ’ē atu mai mua atu ia rātou ; ’e ’ua horo ’ē atu ra rātou i te pae apato’a, ’e ’ua fa’ati’a ihora rātou i tō rātou mau ti’ahapa i te hō’ē vāhi i parauhia ’o Ogata.</p>
            <p class="verse"><strong>11</strong> ’E i muri a’era, ’ua fa’ati’a ato’a ihora te nu’u fa’ehau o Korianetumera i tō rātou mau ti’ahapa i te pae i pīha’i iho i te ’āivi ra ’o Rama ; ’e ’o teie ato’a te ’āivi tā tō’u metua tāne ra ’o Moromona i huna i te mau pāpa’a parau i te Fatu ra, ’e e mea mo’a ho’i te reira.</p>
            <p class="verse"><strong>12</strong> ’E i muri a’era, ’ua ha’aputuputu ’āmui mai ra rātou i te mau ta’ata ato’a i ni’a i te mau fenua tā’āto’a, ’o tei ’ore i taparahihia, maori rā ’o Etera ana’e.</p>
            <p class="verse"><strong>13</strong> ’E i muri a’era, ’ua ’ite ihora Etera i te mau mea ato’a i ravehia e te mau ta’ata ; ’e ’ua ’ite ’oia ’e ’ua ha’aputuputu ’āmui mai te mau ta’ata o Korianetumera i roto i te nu’u fa’ehau o Korianetumera ; ’e te mau ta’ata o Siza ’ua ha’aputuputu ’āmui ato’a rātou ia rātou i roto i te nu’u fa’ehau o Siza.</p>
            <p class="verse"><strong>14</strong> Nō reira, i roto i te ārea nō te maha matahiti te maoro ’ua ha’aputuputu ’āmui rātou i te mau ta’ata, ’ia roa’a ia rātou te mau ta’ata ato’a i ni’a i te fenua, ’e ’ia roa’a ho’i ia rātou te pūai rahi roa ’o tē ti’a ’ia roa’a mai ia rātou ra.</p>
            <p class="verse"><strong>15</strong> ’E i muri a’era, ’ia oti rātou pā’āto’a i te ha’aputuputuhia mai, te ta’ata tāta’itahi i roto i te nu’u fa’ehau ’o tāna i hina’aro, ’e tā rātou mau vahine ’e tā rātou mau tamari’i—’e ’ua fāri’i te mau tāne, ’e te mau vahine, ’e te mau tamari’i ato’a ho’i i te mau mauha’a tama’i, i te mau pāruru tama’i, ’e te mau pāruru ’ōuma, ’e te mau pāruru upo’o, ’e ’ua fa’a’ahuhia rātou mai te au i te huru nō te ’arora’a—’e i reira ’ua haere atu rātou e ’aro te tahi i te tahi ; ’e ’ua tama’i rātou i taua mahana tā’āto’a ra, ’e ’aita roa te hō’ē pae i vī.</p>
            <p class="verse"><strong>16</strong> ’E i muri a’era, ’ia pō ihora, ’ua rohirohi rātou, ’e ’ua ho’i atu ra i tō rātou mau pūhapara’a ; ’e ’ia tae a’era rātou i tō rātou mau pūhapara’a, ’ua tupu te ’auēra’a ’e te ’oto nō tō rātou mau ta’ata i pohe i te taparahihia ; ’e nō te rahi o tā rātou mau ta’i, ’e tā rātou mau auēra’a, ’e te mau ’oto, i mahae roa ai te reva nei.</p>
            <p class="verse"><strong>17</strong> ’E i muri a’era, ’ia ao a’era, ’ua haere fa’ahou atu ra rātou nō te ’aro, ’e e mahana rahi ’e te ri’ari’a te reira ; noa atu rā i te reira, ’aita roa rātou i vī, ’e ’ia tae mai te pō, ’ua hahae fa’ahou rātou i te reva i tā rātou mau ta’i, ’e tā rātou mau ’auēra’a, ’e tā rātou mau ’otora’a, nō tō rātou mau ta’ata i pohe i te taparahihia.</p>
            <p class="verse"><strong>18</strong> ’E i muri a’era, ’ua pāpa’i fa’ahou ihora Korianetumera i te hō’ē ’episetole ia Siza, ma te tītau iāna, ’eiaha ’oia e haere fa’ahou mai nō te ’aro, ’ia rave atu rā ’oia i te bāsileia ’e ’ia fa’aora noa i te mau ta’ata.</p>
            <p class="verse"><strong>19</strong> Inaha rā, ’ua fa’aea te Vārua o te Fatu i te tūtava ’e ’o rātou, ’e ’ua rahi roa tō Sātane mana i ni’a i te ’ā’au o te mau ta’ata, i vaiihohia ai te mau ta’ata i te ’eta’eta o tō rātou iho ’ā’au ’e i te pōiri o tō rātou mau mana’o ’ia ha’amouhia rātou ; nō reira ’ua haere fa’ahou atu rātou nō te ’aro.</p>
            <p class="verse"><strong>20</strong> ’E i muri a’era, ’ua tama’i rātou i taua mahana tā’āto’a ra, ’e ’ia tae mai te pō, ’ua ta’oto ihora rātou i ni’a iho i tā rātou mau ’o’e.</p>
            <p class="verse"><strong>21</strong> ’E ’ia po’ipo’i a’era, ’ua tama’i noa rātou ē tae noa atu i te pō.</p>
            <p class="verse"><strong>22</strong> ’E ’ia tae mai te pō ’ua ta’ero roa rātou i te riri, mai te hō’ē ta’ata i ta’ero i te uaina ra ; ’e ’ua ta’oto fa’ahou ihora rātou i ni’a iho i tā rātou mau ’o’e.</p>
            <p class="verse"><strong>23</strong> ’E ’ia po’ipo’i a’era, ’ua tama’i fa’ahou atu ra rātou ; ’e ’ia tae mai te pō, ’ua pau roa rātou ato’a i te ’o’e, maori rā te mau ta’ata e pae ’ahuru ’e ma piti o Korianetumera, ’e te mau ta’ata e ono ’ahuru ’e ma iva o Siza.</p>
            <p class="verse"><strong>24</strong> ’E i muri a’era, ’ua ta’oto ihora rātou i ni’a iho i tā rātou mau ’o’e i taua pō ra, ’e ’ia po’ipo’i a’era, ’ua tama’i fa’ahou atu ra rātou, ’e ’ua tama’i rātou ma tō rātou pūai ’e ma te fa’a’ohipa i tā rātou mau ’o’e ’e tā rātou mau pāruru tama’i i taua mahana tā’āto’a ra.</p>
            <p class="verse"><strong>25</strong> ’E ’ia tae mai te pō, ’ua toe mai tō Siza ’e toru ’ahuru ’e ma piti mau ta’ata, ’e tō Korianetumera e piti ’ahuru ’e ma hitu mau ta’ata.</p>
            <p class="verse"><strong>26</strong> ’E i muri a’era, ’ua tāmā’a ihora rātou ’e ’ua ta’oto ihora, ’e ’ua fa’aineine ia rātou iho nō te pohe ’ia po’ipo’i a’e. E mau ta’ata rarahi rātou ’e te ’aito mai te pūai o te ta’ata nei.</p>
            <p class="verse"><strong>27</strong> ’E i muri a’era, ’ua tama’i atu ra rātou nō te ārea e toru hora te maoro, ’e ’ua matapōirihia rātou nō te rahi o te toto i pau i te tahe.</p>
            <p class="verse"><strong>28</strong> ’E i muri a’era, i te roa’ara’a i te mau ta’ata o Korianetumera te pūai e ti’a ai ia rātou ’ia haere, ’e ’ua fātata ho’i rātou i te horo nō te pāruru i tō rātou iho ora, inaha rā, ’ua ti’a mai ra Siza ’e tōna ra mau ta’ata i ni’a, ’e ’ua tapu ihora ’oia i roto i tōna riri ’ū’ana ē e taparahi ’oia ia Korianetumera, ’e ’aore rā e pohe roa ’oia i te ’o’e.</p>
            <p class="verse"><strong>29</strong> Nō reira, ’ua a’ua’u ’oia ia rātou, ’e ’ia po’ipo’i a’era, ’ua ro’ohia ihora rātou iāna ; ’e ’ua tama’i fa’ahou ihora rātou i te ’o’e. ’E i muri a’era, ’ia pau a’era rātou pā’āto’a i te ’o’e, maori rā ’o Korianetumera rāua ’o Siza ana’e, ’e inaha, ’ua matapōirihia ’o Siza nō te pau rahi o te toto i te tahe.</p>
            <p class="verse"><strong>30</strong> ’E i muri a’era, i muri iho i tō Korianetumera tūru’ira’a i ni’a i tāna ’o’e ’ia maha ri’i te rohirohi, ’ua tāpū fa’ata’a ’ē ihora ’oia i te upo’o o Siza.</p>
            <p class="verse"><strong>31</strong> ’E i muri a’era, i muri iho i tōna tāpū-fa’ata’a-’ē-ra’a i te upo’o o Siza, ’ua ti’a ri’i a’era Siza i ni’a i tōna nā rima ’e ’ua topa ihora ; ’e i muri iho i tōna tāmatara’a ’ia roa’a te aho, ’ua pohe ihora ’oia.</p>
            <p class="verse"><strong>32</strong> ’E i muri a’era, ’ua ma’iri ihora Korianetumera i raro i te repo, ’e ’ua riro ihora ’oia mai te mea ra ē, ’aore tōna e ora.</p>
            <p class="verse"><strong>33</strong> ’E ’ua parau mai ra te Fatu ia Etera, ’e ’ua nā ’ō mai ra iāna : ’A haere atu. ’E ’ua haere atu ra ’oia ’e ’ua ’ite a’era ’oia ē, ’ua tupu mau tā te Fatu ra mau parau ; ’e ’ua fa’aoti a’era ’oia i tāna ra pāpa’a parau ; (’e ’aita vau i pāpa’i i te hō’ē a’e tufa’a nō te hānerera’a) ’e ’ua huna ihora ’oia i te reira i te vāhi e ’itehia ai e te mau ta’ata o Limehi ra.</p>
            <p class="verse"><strong>34</strong> I teienei, teie te mau parau hope’a i pāpa’ihia e Etera : Mai te mea noa atu ē tē hina’aro ra te Fatu ’ia fa’ahuru-’ē-hia vau, ’e ’aore rā tē hina’aro ra ’oia ’ia pohe au i te tino nei, ’aita e pe’ape’a nō te reira, ’ia fa’aorahia ra vau i roto i te bāsileia o te Atua ra. ’Āmene.</p>
            <p class="verse">Te Buka a Moroni</p>
            <p class="verse">’Ua pāpa’i Moroni nō te maita’i o te mau ’āti Lamana—’Ua taparahihia te mau ’āti Nephi ’o tei ’ore i huna i te Mesia. Fātata 401–421M.M.</p>
            <p class="verse">=== Moro Chapitre 1 ===</p>
            <p class="verse"><strong>1</strong> I teienei, ’ia oti tā’u, ’o Moroni, ha’apotora’a i te ’ā’amu o te mau ta’ata o Iareda, ’ua mana’o ihora vau ’eiaha paha vau e pāpa’i fa’ahou atu ā i te parau, ’āre’a rā ’aita ā vau i pohe atu ra ; ’e ’aita ho’i au i haere atu e fa’a’ite atu iā’u i te mau ’āti Lamana, ’o te taparahi mai rātou iā’u.</p>
            <p class="verse"><strong>2</strong> Inaha ho’i, e mea ri’ari’a rahi tā rātou mau ’arora’a i rotopū ia rātou iho ; ’e nō tō rātou ’ino’ino rahi ’ua taparahi rātou i te mau ’āti Nephi ato’a ’o tē ’ore e huna i te Mesia.</p>
            <p class="verse"><strong>3</strong> ’E e’ita roa vau, ’o Moroni, e huna i te Mesia ; nō reira, ’ua hāhaere noa vau i terā vāhi ’e i terā vāhi, nō te pāruru i tō’u iho ora.</p>
            <p class="verse"><strong>4</strong> Nō reira, e pāpa’i ā ho’i au i te tahi atu ā mau mea, tei ’ore i ’ōpuahia e au ra ; ’e ’ua mana’o ho’i au ē, e ’ore roa paha vau e pāpa’i fa’ahou ā i te parau ; e pāpa’i rā vau i te tahi fa’ahou mau mea iti noa, penei a’e ’o te faufa’ahia tō’u ra mau taea’e, te mau ’āti Lamana, i te tahi mau mahana i mua nei, mai te au i te hina’aro o te Fatu.</p>
            <p class="verse">’Ua hōro’a Iesu i te mana i te mau pipi ’āti Nephi hō’ē ’ahuru ’e ma piti nō te tu’u i te hōro’a o te Vārua Maita’i. Fātata 401–421M.M.</p>
            <p class="verse">=== Moro Chapitre 2 ===</p>
            <p class="verse"><strong>1</strong> Te mau parau a te Mesia, ’o tāna i parau atu i tāna ra mau pipi, te tino hō’ē ’ahuru ’e ma piti ’o tāna i mā’iti, ’a tu’u atu ai ’oia i tōna nā rima i ni’a iho ia rātou ra—</p>
            <p class="verse"><strong>2</strong> ’E ’ua pi’i atu ’oia i tō rātou mau i’oa, i te nā-’ō-ra’a atu ē : E ti’aoro atu ’outou i te Metua i tō’u nei i’oa ma te pure ’ū’ana atu iāna ; ’e i muri iho i tō ’outou nā-reira-ra’a, e fāri’i ’outou i te mana, ’e ’o ’oia ’o tā ’outou e tu’u atu i tō ’outou rima i ni’a iho ra, e hōro’a atu ïa ’outou i te Vārua Maita’i ; ’e nā roto ho’i i tō’u ra i’oa e hōro’a atu ai ’outou i te reira, ’e ’ua nā reira ato’a ho’i tā’u ra mau ’āpōsetolo.</p>
            <p class="verse"><strong>3</strong> I teienei, ’ua parau atu te Mesia i teie mau parau ia rātou i te taime nō tōna fā-mātāmua-ra’a mai ia rātou ; ’e ’aita ho’i te mau ta’ata i fa’aro’o atu i te reira, ’ua fa’aro’o rā te mau pipi i te reira ; ’e ’ua ma’iri mai te Vārua Maita’i i ni’a iho ia rātou e rave rahi ’o tā rātou i tu’u atu i tō rātou rima i ni’a iho.</p>
            <p class="verse">’Ua fa’atōro’a te mau peresibutero i te mau tahu’a ’e te mau ’orometua nā roto i te tu’ura’a rima. Fātata 401–421M.M.</p>
            <p class="verse">=== Moro Chapitre 3 ===</p>
            <p class="verse"><strong>1</strong> Te huru nō tā te mau pipi, ’o tei pi’ihia ’ei mau peresibutero nō te ’ēkālesia, fa’atōro’ara’a i te mau tahu’a ’e te mau ’orometua—</p>
            <p class="verse"><strong>2</strong> I muri iho i tō rātou purera’a atu i te Metua nā roto i te i’oa o te Mesia, ’ua tu’u atu ra rātou i tō rātou rima i ni’a iho i te mau ta’ata, ’e ’ua nā ’ō atu ra :</p>
            <p class="verse"><strong>3</strong> Nā roto i te i’oa o Iesu Mesia tē fa’atōro’a nei au ia ’oe ’ei tahu’a, (’e mai te mea e ha’api’i ’oia, tē fa’atōro’a nei au ia ’oe ’ei ha’api’i) nō te a’o atu i te parau nō te tātarahapa ’e te ha’amatarara’a i te mau hara nā roto ia Iesu Mesia, nā roto i te fa’aro’o tāmau i tōna ra i’oa ē tae noa atu i te hope’a ra. ’Āmene.</p>
            <p class="verse"><strong>4</strong> ’E ’ua nā reira rātou i te fa’atōro’a i te mau ta’ata ’ei mau tahu’a ’e ’ei mau hapi’i, mai te au i te mau hōro’a ’e te mau pi’ira’a a te Atua nō te ta’ata nei ; ’e ’ua fa’atōro’a rātou ia rātou nā roto i te mana o te Vārua Maita’i, i roto ia rātou ra.</p>
            <p class="verse">Tē ha’amāramaramahia nei te huru te mau peresibutero ’e te mau tahu’a ’ia ha’amaita’i i te pāne. Fātata 401–421M.M.</p>
            <p class="verse">=== Moro Chapitre 4 ===</p>
            <p class="verse"><strong>1</strong> Te huru ravera’a a te mau peresibutero ’e te mau tahu’a ’ia ha’amaita’i i te ’i’o ’e te toto o te Mesia nā tō te ’ēkālesia ; ’e ’ua ha’amaita’i rātou i te reira mai te au i te mau fa’auera’a a te Mesia ; nō reira ’ua ’ite mātou ē ’o te huru mau ïa ; ’e ’ua ha’amaita’i te peresibutero ’e te tahu’a i te reira—</p>
            <p class="verse"><strong>2</strong> ’E ’ua tu’u rātou i tō rātou turi i raro ’e tō te ’ēkālesia ato’a ho’i, ’e ’ua pure atu ra i te Metua nā roto i te i’oa o te Mesia i te nā-’ō-ra’a atu ē :</p>
            <p class="verse"><strong>3</strong> E te Atua, te Metua mure ’ore, tē ani atu nei mātou ia ’oe nā roto i te i’oa o tō Tamaiti, ’o Iesu Mesia, e ha’amaita’i mai ’e e ha’amo’a mai i teie nei pāne nā te mau vārua o te feiā ato’a ’o tē rave mai nei, ’ia ’amu rātou i te reira ma te ha’amana’o i te tino o tō Tamaiti, ’e ’ia fa’a’ite rātou ia ’oe, e te Atua, te Metua mure ’ore, e ti’a ia rātou i te rave i te i’oa o tō Tamaiti i ni’a iho ia rātou, ’e i te ha’amana’o ā iāna ē a muri noa atu, ma te ha’apa’o maita’i i tāna mau fa’aue tāna i hōro’a mai ia rātou ra ; ’ia vai noa tōna Vārua i roto ia rātou ē a muri noa atu. ’Āmene.</p>
            <p class="verse">Tē ha’amāramaramahia nei te huru nō te ha’amaita’ira’a i te uaina. Fātata 401–421M.M.</p>
            <p class="verse">=== Moro Chapitre 5 ===</p>
            <p class="verse"><strong>1</strong> Te huru nō te ha’amaita’ira’a i te uaina—Inaha, ’ua rave rātou i te au’a ’e ’ua nā ’ō atu ra :</p>
            <p class="verse"><strong>2</strong> E te Atua, te Metua mure ’ore, tē ani atu nei mātou ia ’oe nā roto i te i’oa o tō Tamaiti, ’o Iesu Mesia, e ha’amaita’i mai ’e e ha’amo’a mai i teie nei uaina nā te mau vārua o te feiā ato’a ’o tē inu mai nei, ’ia inu rātou i te reira ma te ha’amana’o i te toto o tō Tamaiti i ha’amani’ihia nō rātou ra ; ’ia fa’a’ite rātou ia ’oe, e te Atua, te Metua mure ’ore, e ha’amana’o ā rātou iāna ē a muri noa atu, ’ia vai noa tōna Vārua i roto ia rātou. ’Āmene.</p>
            <p class="verse">E bāpetizohia ’e e aupuruhia mai te mau ta’ata i tātarahapa—E fa’a’orehia te hara a te mau melo o te ’Ēkālesia ’o tei tātarahapa—E fa’aterehia te mau purera’a nā roto i te mana o te Vārua Maita’i. Fātata 401–421M.M.</p>
            <p class="verse">=== Moro Chapitre 6 ===</p>
            <p class="verse"><strong>1</strong> ’E i teienei, e parau atu vau nō ni’a i te bāpetizora’a. Inaha, ’ua bāpetizohia te mau peresibutero, te mau tahu’a, ’e te mau ha’api’i ; ’e ’aore roa rātou i bāpetizohia maori rā ’ua fa’a’ite mai rātou i te hotu au e ti’amā ai rātou nō te fāri’i i te reira.</p>
            <p class="verse"><strong>2</strong> ’Aita ato’a ho’i rātou i fāri’i i te ta’ata ’ia bāpetizohia, maori rā ’ua haere mai rātou ma te ’ā’au ’oto ’e te vārua tātarahapa, ma te fa’a’ite pāpū mai i te ’ēkālesia ē, ’ua tātarahapa mau rātou i tā rātou mau hara ato’a.</p>
            <p class="verse"><strong>3</strong> ’E ’aita ato’a te ta’ata i fāri’ihia ’ia bāpetizohia, maori rā ’ua rave rātou i te i’oa o te Mesia i ni’a iho ia rātou, ma te ’ōpuara’a pāpū ē, e tāvini rātou iāna ē tae noa atu i te hope’a.</p>
            <p class="verse"><strong>4</strong> ’E i muri iho i tō rātou bāpetizora’ahia, ’e te fa’aitoitora’ahia ’e te tāmāra’ahia nā roto i te mana o te Vārua Maita’i, ’ua tai’ohia rātou i rotopū i te mau ta’ata o te ’ēkālesia a te Mesia ; ’e ’ua pāpa’ihia tō rātou mau i’oa, ’ia ha’amana’ohia ’e ’ia fa’a’amuhia rātou i te parau maita’i a te Atua, nō te tāpe’a ia rātou i ni’a i te ’ē’a ti’a, ’e nō te fa’aitoito ia rātou ’ia pure tāmau noa, ma te ti’aturi noa i te mau maita’i rahi o te Mesia, ’oia ho’i te tumu ’e te fa’aotira’a nō tō rātou fa’aro’o.</p>
            <p class="verse"><strong>5</strong> ’E ’ua ha’aputuputu pinepine tō te ’ēkālesia nō te ha’apae i te mā’a ’e nō te pure, ’e nō te paraparau i te tahi ’e i te tahi nō ni’a i te maita’i o tō rātou ra mau vārua.</p>
            <p class="verse"><strong>6</strong> ’E ’ua ha’aputuputu pinepine rātou nō te rave i te pāne ’e te uaina, ’ei ha’amana’ora’a i te Fatu ra ia Iesu.</p>
            <p class="verse"><strong>7</strong> ’E ’ua ha’apa’o māite rātou ’ia ’ore te mau ’ohipa ’ī’ino ’ia vai i rotopū ia rātou ; ’e ’o ’oia ’o tei ’itehia i te ravera’a i te ’ohipa ’ī’ino ’e tei fa’ahapahia mai ho’i e nā ’ite to’otoru nō te ’ēkālesia i mua i te aro o te mau peresibutero ra ; ’e ’ia ’ore rātou ’ia tātarahapa ’e ’ia fā’i ho’i i te hara, ’ua paraihia ïa tō rātou mau i’oa, ’e ’aita atu ra rātou i tai’ohia mai i rotopū i te mau ta’ata o te Mesia ra.</p>
            <p class="verse"><strong>8</strong> ’Āre’a rā mai te mea ē ’ua tātarahapa pinepine rātou ’e ’ua tītau i te fa’a’orera’a hara, ma te hina’aro mau, ’ua fa’a’orehia ïa te hara.</p>
            <p class="verse"><strong>9</strong> ’E ’ua fa’aterehia tā rātou mau purera’a e te ’ēkālesia mai te au i te mau fa’aurura’a a te Vārua, ’e nā roto ho’i i te mana o te Vārua Maita’i ra ; inaha ’ia arata’ihia ho’i rātou e te mana o te Vārua Maita’i ra ’ia a’o, ’e ’ia fa’aitoito, ’e ’ia pure, ’e ’ia ani, ’e ’ia hīmene, ’ua nā-reira-hia ïa.</p>
            <p class="verse">’Ua hōro’ahia mai te anira’a ’ia haere atu i roto i te fa’aeara’a o te Fatu—’A pure ma te hina’aro mau—Nā te Vārua o te Mesia e fa’a’ite mai i te ta’ata nāhea ’ia fa’ata’a ’ē i te mea maita’i ’e te mea ’ino—’Ua tītau Sātane i te ta’ata nei ’ia huna i te Mesia ’e ’ia rave i te mea ’ino—’Ua fa’a’ite mai te mau peropheta i te taime nō te taera’a mai o te Mesia—Nā roto i te fa’aro’o ’ua tupu te mau semeio, ’e ’ua utuutu mai te mau melahi—E mea ti’a roa i te ta’ata nei ’ia ti’aturi i te ora mure ’ore ’e ’ia mau māite i te here. Fātata 401–421M.M.</p>
            <p class="verse">=== Moro Chapitre 7 ===</p>
            <p class="verse"><strong>1</strong> ’E i teienei, e pāpa’i au, ’o Moroni, i te tahi mau parau ri’i a tō’u metua tāne ra ’o Moromona, ’o tāna i parau nō ni’a i te fa’aro’o, te ti’aturi, ’e te here ; i parau mai na ho’i ’oia mai teie te huru i te mau ta’ata, ’a ha’api’i mai ai ’oia ia rātou i roto i te sunago, ’o tā rātou i patu ’ei vāhi ha’amorira’a.</p>
            <p class="verse"><strong>2</strong> ’E i teienei, tē parau atu nei au ’o Moromona ia ’outou, e tō’u mau taea’e here ; ’e maoti te maita’i o te Atua te Metua, ’e tō tātou Fatu ra ’o Iesu Mesia, ’e tōna ra hina’aro mo’a, nō te hōro’a o tāna pi’ira’a i fa’atae mai iā’u nei, i fa’ati’ahia ai au ’ia a’o atu ia ’outou i teie nei taime.</p>
            <p class="verse"><strong>3</strong> Nō reira, e a’o atu vau ia ’outou tō roto i te ’ēkālesia, ’outou te mau ta’ata i pe’e atu i te Mesia ma te hau, ’e tei roa’a ia ’outou te ti’aturira’a tano nō te tomo atu i roto i te fa’aeara’a o te Fatu, mai teie nei atu taime ē tae roa atu ai ’ua fa’aea ’outou i pīha’i iho iāna i te ao ra.</p>
            <p class="verse"><strong>4</strong> ’E i teienei, e tō’u mau taea’e, tē parau nei au i teie mau mea nō ni’a ia ’outou nō te mea e mea hau tō ’outou haerera’a i rotopū i te mau tamari’i a te ta’ata nei.</p>
            <p class="verse"><strong>5</strong> Tē ha’amana’o nei ho’i au i te parau a te Atua ’o tē nā ’ō mai ra ē, e ’ite ’outou ia rātou nā roto i tā rātou mau ’ohipa ; ’e ’ia maita’i tā rātou ra mau ’ohipa, ’ua maita’i ato’a ïa rātou.</p>
            <p class="verse"><strong>6</strong> Inaha ho’i, i nā ’ō na ho’i te Atua ē, e ’ore roa e ti’a i te hō’ē ta’ata ’ino ’ia rave i te mea maita’i ; ’ia hōpoi mai ho’i ’oia i te tao’a hōro’a noa ra, ’e ’ia pure atu ho’i ’oia i te Atua ma te mana’o ’ore ra, e ’ore roa ïa e faufa’ahia i te hō’ē vāhi iti a’e.</p>
            <p class="verse"><strong>7</strong> Inaha ho’i, ’aita ïa te reira i fa’arirohia ’ei mea parauti’a nāna ra.</p>
            <p class="verse"><strong>8</strong> Inaha ho’i, ’ia hōro’a mai te ta’ata ’ino i te hō’ē tao’a hōro’a ra, ’ua nā reira mai ïa ’oia ma te nounou ; nō reira ’ua fa’arirohia atu ra ïa te reira iāna mai te mea ra ē, ’ua tāpe’a noa ’oia i te tao’a hōro’a ; nō reira ’ua fa’arirohia atu ra ïa taua ta’ata ra ’ei mea ’ino i mua i te Atua.</p>
            <p class="verse"><strong>9</strong> ’E ’oia ato’a ïa ’ua fa’arirohia te reira ’ei mea ’ino i te ta’ata mai te mea ’ua pure ’oia ma te hina’aro ’ore i roto i tōna ’ā’au ; ’oia ïa, ’aore ato’a ïa ’oia e faufa’ahia i te reira ; ’e ’aita ho’i te Atua e ’ite i te ta’ata mai te reira te huru.</p>
            <p class="verse"><strong>10</strong> Nō reira, e’ita e ti’a i te ta’ata ’ino ’ia rave i te mea maita’i ; e ’ore ato’a ’oia e hōro’a i te tao’a hōro’a maita’i.</p>
            <p class="verse"><strong>11</strong> Inaha ho’i, e’ita e ti’a i te pape piha’a maramara ’ia hōro’a mai i te pape maita’i ; ’aita ato’a ho’i e ti’a i te pape piha’a maita’i ’ia hōro’a mai i te pape maramara ; nō reira, e’ita e ti’a i te ta’ata tāvini i te diabolo ’ia pe’e mai i te Mesia ; ’e mai te mea e pe’e mai ’oia i te Mesia, ’aita ïa e ti’a iāna ’ia riro ’ei tāvini nō te diabolo.</p>
            <p class="verse"><strong>12</strong> Nō reira, nō ’ō mai i te Atua ra te mau mea maitata’i ato’a ; ’e te mau mea ’ino ra, nō ’ō mai ïa i te diabolo ra ; ’e e ’enemi ho’i te diabolo i te Atua, ’e tē tama’i tāmau noa mai ra ïa ’oia iāna, ’e tē tītau ra ïa ’e tē fa’aitoito ra ïa ’ia rave i te hara, ’e ’ia rave tāmau noa ato’a i te mea ’ino.</p>
            <p class="verse"><strong>13</strong> Inaha rā, te mau mea nō ’ō mai i te Atua ra, tē tītau ra ïa ’e tē fa’aitoito ra ïa ’ia rave tāmau noa i te mea maita’i ; nō reira, te mau mea ato’a ’o tē tītau mai ’e ’o tē fa’aitoito mai ’ia rave i te maita’i, ’e ’ia here i te Atua, ’e ’ia tāvini iāna, e mea fa’auruhia ïa e te Atua.</p>
            <p class="verse"><strong>14</strong> Nō reira, ’a ara māite, e tō’u mau taea’e here, ’ia ’ore ’outou ’ia mana’o ē nō ’ō mai i te Atua ra te mea ’ino, ’e ’ia ’ore ho’i ’outou ’ia mana’o i te mea maita’i ’e te mea nō ’ō mai i te Atua ra mai te mea ra ē nō ’ō mai ïa i te diabolo ra.</p>
            <p class="verse"><strong>15</strong> Inaha ho’i, e tō’u mau taea’e, ’ua hōro’ahia mai ia ’outou te mana ’ia ha’avā, ’ia ti’a ia ’outou ’ia fa’ata’a ’ē i te maita’i ’e te ’ino ; ’e e mea pāpū roa ho’i te rāve’a nō te ha’avā, ’ia ’ite pāpū maita’i ’outou ē, e au ïa i te huru nō te fa’ata’ara’a i te māramarama mahana ’e te pō pōiri ra.</p>
            <p class="verse"><strong>16</strong> Inaha ho’i, ’ua hōro’ahia mai te Vārua o te Mesia i te ta’ata tāta’itahi ’ia ti’a iāna ’ia fa’ata’a ’ē i te maita’i ’e te ’ino ; nō reira, tē fa’a’ite atu nei au ia ’outou i te rāve’a nō te fa’ata’a i te reira ; te mau mea ato’a ’o tē tītau ’ia rave i te maita’i ’e ’o tē fa’aitoito ho’i ’ia ti’aturi i te Mesia, ’ua fa’ataehia mai ïa e te mana ’e te hōro’ara’a a te Mesia ; nō reira e ti’a ia ’outou ’ia ’ite pāpū roa ē, nō ’ō mai ïa i te Atua ra.</p>
            <p class="verse"><strong>17</strong> ’Āre’a rā te mau mea ato’a ’o tē tītau i te ta’ata ’ia rave i te mea ’ino, ’e ’ia ’ore e ti’aturi i te Mesia, ’e ’ia huna iāna, ’e ’ia ’ore e tāvini i te Atua, ’ei reira ïa ’outou e ’ite pāpū roa ai ē, nā te diabolo te reira ; ’ua nā reira ho’i te diabolo i te rave i te ’ohipa, ’aita roa ho’i ’oia i tītau ’ia rave te hō’ē ta’ata i te maita’i, ’aita, ’e ’aita roa atu ; ’aita ato’a tāna ra mau melahi ; ’aita ato’a rātou ’o tei auraro atu iāna.</p>
            <p class="verse"><strong>18</strong> ’E i teienei, e tō’u mau taea’e, nō te mea tē ’ite nei ’outou i te māramarama, ’oia ho’i te māramarama o te Mesia, e ti’a ai ia ’outou ’ia ha’avā atu, ’a ha’apa’o maita’i ïa ’ia ’ore ’outou ’ia ha’avā hape atu ; nō te mea o taua ha’avāra’a ’o tā ’outou e ha’avā atu e ha’avā-ato’a-hia mai ai ’outou i te reira.</p>
            <p class="verse"><strong>19</strong> Nō reira, tē ani atu nei au ia ’outou, e tō’u mau taea’e, ’ia tītau māite ’outou i te māramarama o te Mesia ma te tu’utu’u ’ore, ’ia ti’a ia ’outou ’ia fa’ata’a ’ē i te maita’i ’e te ’ino ; ’e mai te mea e tāpe’a mai ’outou i te mau mea maitata’i ato’a, ma te fa’ahapa ’ore atu i te reira, ’ua riro mau ïa ’outou ’ei tamari’i nā te Mesia ra.</p>
            <p class="verse"><strong>20</strong> ’E i teienei, e tō’u mau taea’e, e nāhea ho’i e ti’a ai ia ’outou ’ia tāpe’a i te mau mea maitata’i ato’a ra ?</p>
            <p class="verse"><strong>21</strong> ’E i teienei e haere mai au i ni’a i taua fa’aro’o ra ’o tā’u i parau ē e paraparau atu vau ; ’e e fa’a’ite atu vau ia ’outou i te rāve’a e ti’a ai ia ’outou ’ia tāpe’a i te mau mea maitata’i ato’a ra.</p>
            <p class="verse"><strong>22</strong> Inaha ho’i, ’ua ’itea i te Atua te mau mea ato’a, ’e i vai na ho’i ’oia mai te tau mure ’ore ē tae atu i te tau mure ’ore, inaha, ’ua tono mai ’oia i tāna ra mau melahi nō te tauturu i te mau tamari’i a te ta’ata nei, nō te fa’a’ite pāpū mai i te taera’a mai o te Mesia ra ; ’e nā roto i te Mesia e tae mai ai te mau mea maitata’i ato’a ra.</p>
            <p class="verse"><strong>23</strong> ’E ’ua fa’a’ite ato’a mai te Atua i te mau peropheta, nā roto i tōna ihora vaha ē, e tae mai te Mesia.</p>
            <p class="verse"><strong>24</strong> ’E inaha, e mau rāve’a rau i fa’a’ite mai ai ’oia i te mau mea maitata’i i te mau tamari’i a te ta’ata nei ; ’e te mau mea maitata’i ato’a ra, nō ’ō mai ïa i te Mesia ra ; ’āhiri ē ’aita ra ’ua hi’a ïa te ta’ata nei, ’e ’aita ïa e ti’a i te hō’ē mea maita’i ’ia tae mai ia rātou ra.</p>
            <p class="verse"><strong>25</strong> Nō reira, nā roto i te utuutura’a a te mau melahi ra, ’e nā roto i te mau parau ato’a nō roto mai i te vaha o te Atua ra, i ha’amata ai te ta’ata nei i te fa’atupu i te fa’aro’o i te Mesia ; ’e nā roto ho’i i te fa’aro’o i ha’apā ai rātou i te mau mea maitata’i ato’a ra ; ’e i nā-reira-hia ïa ē tae noa atu i te taera’a mai o te Mesia ra.</p>
            <p class="verse"><strong>26</strong> ’E i muri a’e i tōna ra taera’a mai, ’ua fa’aora-ato’a-hia te ta’ata nā roto i te fa’aro’o i tōna ra i’oa ; ’e nā roto i te fa’aro’o i riro ai rātou ’ei mau tamaiti nā te Atua. ’E mai te Mesia e ora ra, ’ua parau mai ’oia i teie mau parau i tō tātou ra mau metua, i te nā-’ō-ra’a mai ē : ’E te mau mea ato’a tā ’outou e ani ma te fa’aro’o i te Metua nā roto i tō’u ra i’oa, ’o tei riro ’ei mea maita’i, ma te ti’aturi e roa’a te reira ia ’outou, inaha, e nā-reira-hia ïa ia ’outou na.</p>
            <p class="verse"><strong>27</strong> Nō reira, e tō’u mau taea’e here, ’ua fa’a’orehia ānei te mau semeio nō te mea ’ua reva atu te Mesia i ni’a i te ra’i, ’e ’ua pārahi i raro i te rima ’atau o te Atua, nō te tītau atu i te Metua ra i tōna mau ti’ara’a nō te aroha ’o tē vai ra i roto iāna nō te mau tamari’i a te ta’ata nei ?</p>
            <p class="verse"><strong>28</strong> ’Ua pāhono mai ho’i ’oia i tei tītauhia e te ture ra ; ’e tē tītau nei ’oia ia rātou pā’āto’a tei ti’aturi iāna ra ; ’e ’o rātou ’o tei ti’aturi iāna ra, e mau ïa rātou i te mau mea maitata’i ato’a ra ; nō reira ’ua riro ïa ’oia ’ei ti’a nō te mau tamari’i a te ta’ata nei ; ’e tē pārahi ra ’oia i roto i te mau ra’i ē a muri noa atu.</p>
            <p class="verse"><strong>29</strong> ’E nō te mea i rave na ’oia i te reira, e tō’u mau taea’e here, ’ua fa’a’orehia ānei ïa te mau semeio ? Inaha, tē parau atu nei au ia ’outou na ē, ’Aita roa ; ’aita ato’a ho’i te mau melahi i fa’aea i te utuutu mai i te mau tamari’i a te ta’ata nei.</p>
            <p class="verse"><strong>30</strong> Inaha ho’i, tei raro a’e rātou iāna, nō te utuutu mai te au i te parau nō tāna ra fa’auera’a, ma te fa’a’ite mai ia rātou iho i te feiā fa’aro’o pūai ’e te mana’o ’āueue ’ore i roto i te mau mea ato’a nō te huru paieti ra.</p>
            <p class="verse"><strong>31</strong> ’E te tōro’a o tā rātou tāvinira’a ’o te pi’ira’a ïa i te mau ta’ata ’ia tātarahapa, ’e ’o te fa’atupura’a ’e te ravera’a ho’i i te ’ohipa nō te mau fafaura’a a te Metua, ’o tāna i fafau mai i te mau tamari’i a te ta’ata nei, nō te fa’aineine i te ’ē’a i rotopū i te mau tamari’i a te ta’ata nei, nā roto i te fa’a’itera’a atu i te parau a te Mesia i te mau fāri’i mā’itihia a te Fatu, ’ia ti’a ia rātou ’ia fa’a’ite pāpū nō ni’a iāna.</p>
            <p class="verse"><strong>32</strong> ’E nā roto i te reira, ’ua fa’aineine te Fatu te Atua i te rāve’a e tupu ai te fa’aro’o i te Mesia i roto i te toe’a o te mau ta’ata, ’e e roa’a ai tō te Vārua Maita’i vāhi i roto i tō rātou ’ā’au, mai te au i te mana nō te reira ; ’e nā reira ho’i te Metua i te fa’atupu i te mau fafaura’a o tāna i fafau atu i te mau tamari’i a te ta’ata nei.</p>
            <p class="verse"><strong>33</strong> ’E i parau na ho’i te Mesia ē : Mai te mea e fa’aro’o tō ’outou iā’u nei, e roa’a ïa ia ’outou te mana nō te rave i te mau mea ato’a tei au iā’u nei.</p>
            <p class="verse"><strong>34</strong> ’E i parau na ho’i ’oia ē : ’A tātarahapa ’outou pā’āto’a e tō te mau hope’a o te fenua nei, ’e ’a haere mai iā’u nei, ’e ’ia bāpetizohia i tō’u ra i’oa, ’e ’ia ti’aturi mai iā’u nei, ’ia fa’aorahia ’outou.</p>
            <p class="verse"><strong>35</strong> ’E i teienei, e tō’u mau taea’e here, mai te mea ē ’o teie iho ā te huru, ’oia ho’i e parau mau teie mau mea ’o tā’u i parau atu ia ’outou na, ’e e fa’a’ite atu ho’i te Atua ia ’outou na, ma te mana ’e te hanahana rahi i te mahana hope’a ra ē, e parau mau iho ā te reira, ’e mai te mea e parau mau te reira, ’ua hope ānei ïa te mahana nō te mau semeio ?</p>
            <p class="verse"><strong>36</strong> ’E ’aore rā ’ua fa’aea ānei te mau melahi i te fā mai i te mau tamari’i a te ta’ata nei ? ’E ’aore rā ’ua tāpe’a mai ānei ’oia i te mana o te Vārua Maita’i mai ia rātou ra ? ’E ’aore rā e nā reira ānei ’oia ’a vai noa ai te tau, ’e ’aore rā ’a mau ai te fenua, ’e ’aore rā ’a pārahi noa ai te hō’ē a’e ta’ata i ni’a i te fenua ’ia fa’aorahia ’oia ?</p>
            <p class="verse"><strong>37</strong> Inaha, tē parau atu nei au ia ’outou na ē, ’Aita roa ; nō te fa’aro’o ho’i i tupu ai te mau semeio ; ’e nō te fa’aro’o ho’i i fā mai ai te mau melahi ’e i utuutu mai ai i te ta’ata nei ; nō reira, ’āhiri ’ua hope teie nei mau mea, ’auē ho’i ïa te mau tamari’i a te ta’ata nei, nō te ti’aturi ’ore ho’i ïa te reira, ’e ’ua faufa’a ’ore te mau mea ato’a.</p>
            <p class="verse"><strong>38</strong> ’Aore roa ho’i ta’ata e fa’aorahia, ’ia au i te mau parau a te Mesia, maori rā ’ia ti’aturi rātou i tōna ra i’oa ; nō reira, ’āhiri ē ’ua ’ore teie mau mea, ’ua ’ore ato’a ïa te fa’aro’o ; ’e ’ua riro tō te ta’ata nei huru ’ei mea ahoaho, ’e e au ra ho’i ïa ē, ’aita te ’ohipa nō te fa’aorara’a i ravehia.</p>
            <p class="verse"><strong>39</strong> Inaha rā, e tō’u mau taea’e here, tē parau nei au i teie mau mea maita’i a’e nō ni’a ia ’outou, nō te mea tē ’ite nei au ē, e fa’aro’o tō ’outou i te Mesia nō tō ’outou marū ; ’e ’āhiri ho’i ’aita tō ’outou e fa’aro’o iāna, ’aita ïa ’outou e au ’ia tai’ohia mai i rotopū i te mau ta’ata nō tāna ra ’ēkālesia.</p>
            <p class="verse"><strong>40</strong> ’E teie fa’ahou ā, e tō’u mau taea’e here, e parau atu vau ia ’outou nō ni’a i te ti’aturi. E nāhea ho’i e ti’a ai ia ’outou ’ia fāri’i i te fa’aro’o, maori rā ’ia vai tō ’outou ti’aturira’a ?</p>
            <p class="verse"><strong>41</strong> ’E e aha ïa tā ’outou e ti’aturi atu ? Inaha, tē parau atu nei au ia ’outou, ’ia vai tō ’outou ti’aturira’a i te tāra’ehara a te Mesia ’e i te mana nō tōna ti’afa’ahoura’a, ’ia fa’ati’ahia nō te fāri’i i te ora mure ’ore, ’e te tumu nō te reira nō tō ’outou ïa fa’aro’o iāna mai te au i tei parauhia mai ra.</p>
            <p class="verse"><strong>42</strong> Nō reira, mai te mea e fa’aro’o tō te ta’ata, ’ia vai ato’a ïa tōna ti’aturira’a ; ’ia ’ore te fa’aro’o ’aita ato’a ïa e ti’aturira’a.</p>
            <p class="verse"><strong>43</strong> ’E teie fa’ahou ā, inaha, tē parau atu nei au ia ’outou na ē, ’aita roa e ti’a iāna ’ia fāri’i i te fa’aro’o ’e te ti’aturira’a, maori rā ’ia vai te marū ’e te ’ā’au ha’eha’a i roto iāna.</p>
            <p class="verse"><strong>44</strong> ’Āhiri ē ’aita, ’ua riro ïa tōna fa’aro’o ’e tōna ti’aturira’a ’ei mea faufa’a ’ore, ’e ’aore roa ho’i ïa te ta’ata e ’itehia i mua i te Atua, maori rā te feiā marū ’e te ’ā’au ha’eha’a ; ’e mai te mea tē vai ra te ta’ata marū ’e te ’ā’au ha’eha’a, ’o tē fā’i nā roto i te mana o te Vārua Maita’i ē, ’o Iesu te Mesia, ’ia vai ato’a ïa te aroha mau i roto iāna e ti’a ai ; ’e mai te mea ’aita te aroha mau i roto iāna e mea faufa’a ’ore ïa ’oia ; nō reira e mea ti’a roa ’ia vai te aroha mau i roto iāna.</p>
            <p class="verse"><strong>45</strong> E fa’a’oroma’ira’a roa tō te aroha mau ’e te hāmani maita’i, e ’ore roa e fe’i’i, e ’ore ho’i e fa’arahi, e’ita e ’imi i te maita’i nōna iho, e’ita e riri vave, e’ita e mana’o ’ino, e’ita e ’oa’oa i te mau ’ohipa ’ī’ino, e ’oa’oa rā i te parau mau, e mea fa’ahapa ’ore i te mau mea ato’a, e ti’aturi i te mau mea ato’a, e tīa’i i te mau mea ato’a, e fa’a’oroma’i i te mau mea ato’a.</p>
            <p class="verse"><strong>46</strong> Nō reira, e tō’u mau taea’e here, mai te mea ’aita te aroha mau i roto ia ’outou na, ’ua riro ïa ’outou ’ei mea faufa’a ’ore, nō te mea e ’ore roa te aroha mau e mou. Nō reira, ’a mau māite i te aroha mau, ’o tei hau i te mau mea ato’a ra, e mou ho’i te mau mea ato’a ra—</p>
            <p class="verse"><strong>47</strong> Te aroha mau rā, ’o te here ateate ïa o te Mesia, ’e e vai noa te reira ē a muri noa atu ; ’e ’o ’oia tē vai ra te reira ’ia tae i te mahana hope’a ra, e maita’i ïa tōna.</p>
            <p class="verse"><strong>48</strong> Nō reira, e tō’u mau taea’e here, ’a pure atu i te Metua ma te pūai hope roa o te ’ā’au ’ia ’ī ’outou i teie nei here, ’o tāna i hōro’a mai i te mau ta’ata ato’a ’o tei pe’e mau i tāna Tamaiti ia Iesu Mesia, ’ia riro ’outou ’ei mau tamari’i nā te Atua ; ’e ’ia fā mai ’oia ra, e riro ïa tātou mai iāna ra te huru ; inaha e ’ite ho’i tātou iāna i tōna ra huru mau ; ’ia vai māite ā teie nei ti’aturira’a i roto ia tātou ; ’ia tāmāhia ho’i tātou ato’a mai iāna i mā ra. ’Āmene.</p>
            <p class="verse">’Ua riro te bāpetizora’a i te mau tamari’i ri’i ’ei ’ohipa ’ino roa—’Ua ora te mau tamari’i ri’i i te Mesia nā roto i te tāra’ehara—Nā roto i te fa’aro’o, te tātarahapa, te ha’eha’a, te ’ā’au marū, te fāri’ira’a i te Vārua Maita’i, ’e te fa’aitoitora’a ē tae noa atu i te hope’a, e tae mai ai te fa’aorara’a. Fātata 401–421M.M.</p>
            <p class="verse">=== Moro Chapitre 8 ===</p>
            <p class="verse"><strong>1</strong> Te hō’ē ’episetole tei pāpa’ihia e tō’u metua tāne ra ’o Moromona iā’u nei, ’ia Moroni ; ’e ’ua pāpa’ihia te reira iā’u nei i muri noa iho i tō’u pi’ira’ahia nō te ’ohipa tāvinira’a. ’E ’ua nā ’ō mai ra ’oia i te pāpa’ira’a mai iā’u :</p>
            <p class="verse"><strong>2</strong> E tā’u tamaiti here, e Moroni, e ’oa’oa rahi tō’u i te mea ’ua ha’amana’o te Fatu ra ’o Iesu Mesia ia ’oe, ’e ’ua pi’i ho’i ia ’oe nō te tāvini iāna, ’e nō tāna ra ’ohipa mo’a.</p>
            <p class="verse"><strong>3</strong> Tē ha’amana’o noa nei au ia ’oe i roto i tā’u ra mau pure, ma te pure tu’utu’u ’ore i te Atua te Metua nā roto i te i’oa o tāna ra Tamaiti Mo’a, ’o Iesu, ’ia ti’a iāna i roto i tōna maita’i fāito ’ore ’e tōna aroha fāito ’ore, ’ia tīa’i ia ’oe nā roto i te fa’aro’o tāmau māite i tōna ra i’oa ē tae noa atu i te hope’a.</p>
            <p class="verse"><strong>4</strong> ’E i teienei, e tā’u tamaiti, tē parau atu nei au ia ’oe nō ni’a i te hō’ē mea i ’oto roa ai au ra ; tē ’oto nei ho’i au nō te mau mārōra’a e tupu i rotopū ia ’outou na.</p>
            <p class="verse"><strong>5</strong> ’E mai te mea e parau mau tei fa’a’itehia mai iā’u ra, ’ua tupu a’enei ho’i te mau mārōra’a i rotopū ia ’outou nō ni’a i te bāpetizora’a i tā ’outou mau tamari’i ri’i.</p>
            <p class="verse"><strong>6</strong> ’E i teienei, e tā’u tamaiti, tē hina’aro nei au ’ia fa’aitoito noa ’outou, ’e ’ia ’īriti-’ē-hia teie hape rahi mai rotopū atu ia ’outou ; ’e ’o teie ho’i te tumu vau i pāpa’i atu ai i teie nei ’episetole.</p>
            <p class="verse"><strong>7</strong> I muri noa iho ho’i i tō’u ’itera’a i teie nei mau mea nō ’ō mai ia ’oe na, ’ua ui atu ra vau i te Fatu nō ni’a i taua mea ra. ’E ’ua tae mai te parau a te Fatu iā’u nā roto i te mana o te Vārua Maita’i, i te nā-’ō-ra’a mai ē :</p>
            <p class="verse"><strong>8</strong> ’A fa’aro’o mai i te mau parau a te Mesia, tō ’oe Tāra’ehara, tō ’oe Fatu ’e tō ’oe Atua. Inaha, ’ua haere mai au i te ao nei, ’eiaha nō te pi’i atu i te feiā parauti’a ’ia tātarahapa, i te feiā hara rā ; e ’ere ho’i te feiā tino maita’i tei hina’aro i te taote, ’o te feiā ma’i rā ; nō reira, e mea hara ’ore te mau tamari’i, ’e ’aita ho’i e ti’a ia rātou ’ia rave i te hara ; nō reira ’ua rave-’ē-hia atu te ’anatemara’a a Adamu mai ni’a atu ia rātou nā roto iā’u nei, ’e ’aita roa tō te reira e mana i ni’a ia rātou ; ’e te ture nō te peritome ra ’ua fa’a’orehia ïa nā roto iā’u nei.</p>
            <p class="verse"><strong>9</strong> ’E i nā reira mai te Vārua Maita’i i te fa’a’ite mai i te parau a te Atua iā’u ; nō reira, e tā’u tamaiti here, tē ’ite nei au ē, ’ua riro tā ’outou bāpetizora’a i te mau tamari’i ri’i ’ei vahavahara’a rahi i mua i te Atua.</p>
            <p class="verse"><strong>10</strong> Inaha, tē parau atu nei au ia ’oe, ’o teie ïa te mea tā ’outou e ha’api’i—te tātarahapara’a ’e te bāpetizora’a i te feiā ’o tei ’ite i te ha’apa’ora’a ’e ’o tē ti’a ’ia rave i te hara ; ’oia ïa, ’a ha’api’i i te mau metua ’ia tātarahapa ’e ’ia bāpetizohia, ’e ’ia fa’aha’eha’a ia rātou iho mai tā rātou mau tamari’i ri’i e ti’a ai, ’ei reira e fa’aorahia rātou pā’āto’a ’e tā rātou mau tamari’i ri’i.</p>
            <p class="verse"><strong>11</strong> ’E ’aita ho’i e au te tātarahapara’a i tā rātou mau tamari’i ri’i, ’aita ato’a te bāpetizora’a. Inaha, ’ua ha’apa’ohia te bāpetizora’a nō te tātarahapara’a nō te fa’atupura’a i te mau fa’auera’a nō te ha’amatarara’a hara.</p>
            <p class="verse"><strong>12</strong> ’Āre’a rā ’ua ora te mau tamari’i ri’i i te Mesia, mai te ha’amatara’a mai ā o te ao nei ; ’āhiri ’aita ra, ’ua riro ïa te Atua ’ei Atua fa’ati’a pae tahi, ’e ’ei Atua tauiui, ’e i te ha’apa’o i te huru o te mau ta’ata ; ’e e hia ho’i rahira’a tamari’i ri’i i pohe ’aore i bāpetizohia !</p>
            <p class="verse"><strong>13</strong> Nō reira, ’āhiri ’aita te mau tamari’i ri’i bāpetizo-’ore-hia e fa’aorahia, ’ua haere ’ē nā ïa rātou i te hade hope ’ore ra.</p>
            <p class="verse"><strong>14</strong> Inaha, tē parau atu nei au ia ’oe, ’o ’oia ’o tē mana’o e mea ti’a i te mau tamari’i ri’i ’ia bāpetizohia, tei roto ïa ’oia i te au ’ava’ava ’e i te mau ru’uru’ura’a ho’i nō te mau ’ohipa ’ī’ino ra ; ’e ’aita ho’i te fa’aro’o, te ti’aturi, ’e te aroha mau i roto iāna ; nō reira ’ia tāpū-’ē-hia atu ’oia ’a vai ai taua mana’o ra i roto iāna, ’ia tae ïa ’oia i raro i hade e ti’a ai.</p>
            <p class="verse"><strong>15</strong> E mea ’ino roa ho’i ’ia mana’o ē, e fa’aora te Atua i te hō’ē tamari’i ri’i nō tōna bāpetizora’ahia, ’e e ha’apohe i te tahi iho nō tōna bāpetizo-ore-ra’a-hia.</p>
            <p class="verse"><strong>16</strong> ’Auē ho’i rātou ’o tē ha’api’o i te mau ’ē’a o te Fatu mai teie te huru, ’e e pohe ho’i rātou ’ia ’ore rātou ’ia tātarahapa. Inaha, tē parau atu nei au ma te mata’u ’ore, ’e ma te ha’amanara’a ho’i nō ’ō mai i te Atua ra ; ’e ’aore roa ho’i au e mata’u i tā te ta’ata e rave mai iā’u nei ; inaha ho’i e ’īriti ’ē atu te here ti’a mau i te mata’u.</p>
            <p class="verse"><strong>17</strong> ’E ’ua ’ī roa vau i te aroha mau, ’o te here mure ’ore ho’i ; nō reira ’ua ’aifāito te mau tamari’i ato’a iā’u nei ; nō reira, ’ua here au i te mau tamari’i ri’i ma te here ti’a mau ; ’e ’ua ’aifāito rātou pā’āto’a ’e e roa’a ia rātou pā’āto’a te fa’aorara’a.</p>
            <p class="verse"><strong>18</strong> Tē ’ite nei ho’i au ē, e ’ere te Atua i te Atua ha’apa’o pae tahi, e ’ere ho’i i te ta’ata tauiui ; e mea tauiui ’ore rā, mai te tau mure ’ore ato’a i te tau mure ’ore ato’a.</p>
            <p class="verse"><strong>19</strong> ’Aita roa e ti’a i te mau tamari’i ri’i ’ia tātarahapa ; nō reira, e mea ’ino roa ’ia huna i te mau aroha ti’a mau o te Atua ia rātou, ’ua ora ho’i rātou tā’āto’a iāna nō tōna aroha.</p>
            <p class="verse"><strong>20</strong> ’E ’o ’oia ’o tē parau mai ē, e mea ti’a i te mau tamari’i ri’i ’ia bāpetizohia, tē huna ra ïa ’oia i te mau aroha o te Mesia, ’e tē ha’afaufa’a ’ore ho’i ïa i tāna tāra’ehara ’e te mana nō tāna ra fa’aorara’a.</p>
            <p class="verse"><strong>21</strong> ’Auē ho’i te ta’ata mai te reira te huru, ’ua fātata ho’i rātou i roto i te ’ati nō te pohe, nō hade, ’e nō te māuiui hope ’ore. Tē parau nei au ma te mata’u ’ore ; nā te Atua ho’i i fa’aue mai iā’u. ’A fa’aro’o mai i te reira ’e ’a ha’apa’o, ’e ’ia ’ore rā, e fa’ahapahia ïa ’outou i te reira ’ia tae i te vāhi ha’avāra’a a te Mesia ra.</p>
            <p class="verse"><strong>22</strong> Inaha ho’i, ’ua ora te mau tamari’i ri’i ato’a i te Mesia, ’e rātou ato’a tei ’ore i ’ite i te ture. E tae mai ho’i te mana nō te fa’aorara’a i ni’a ia rātou pā’āto’a ’o tei ’ore i fāri’i i te ture ; nō reira, ’o ’oia ’o tei ’ore i fa’ahapahia ’e ’aore rā ’o ’oia tei ’ore i raro a’e i te fa’ahapara’a, ’aita ïa e ti’a iāna ’ia tātarahapa ; ’e ’aita ho’i te bāpetizora’a i te mea faufa’a nōna—</p>
            <p class="verse"><strong>23</strong> ’Ua riro rā ’ei vahavahara’a i mua i te Atua, ’e ’ei hunara’a ho’i i te mau aroha o te Mesia, ’e i te mana nō tōna Vārua Mo’a, ’e ’ua riro ’ei ti’aturira’a ïa i te mau ’ohipa pohe.</p>
            <p class="verse"><strong>24</strong> Inaha, e ta’u tamaiti, ’aita roa teie nei mea i tano ; inaha te tātarahapara’a nō te feiā ïa i raro a’e i te fa’ahapara’a ’e i raro a’e i te ’anatemara’a nō te ture i ’ōfatihia.</p>
            <p class="verse"><strong>25</strong> ’E te mau hotu mātāmua nō te tātarahapara’a ’o te bāpetizora’a ïa ; e tae mai ho’i te bāpetizora’a nā roto i te fa’aro’o e tae atu ai i te ha’apa’ora’a i te mau fa’auera’a ; ’e nā roto i te ha’apa’ora’a i te mau fa’auera’a e tae mai ai te ha’amatarara’a hara.</p>
            <p class="verse"><strong>26</strong> ’E nā te ha’amatarara’a hara e fa’atupu i te marū ’e te ’ā’au ha’eha’a, ’e nō te marū ’e te ’ā’au ha’eha’a e tae mai ai te Vārua Maita’i, ’o te Fa’aa’o ho’i e fa’a’ī mai i te ti’aturi ’e te here ti’a mau ra, ’o te here ho’i e vai noa nā roto i te ha’apa’o maita’i i te pure, ē tae noa atu i te hope’a, ’a pārahi ai te feiā mo’a ato’a i pīha’i iho i te Atua ra.</p>
            <p class="verse"><strong>27</strong> Inaha, e ta’u tamaiti, e pāpa’i fa’ahou atu ā vau ia ’oe na ’ia ’ore au e haere vave atu e ’aro i te mau ’āti Lamana. Inaha, te te’ote’o nō teie nei nūna’a, ’oia ho’i te mau ’āti Nephi, ’ua fa’atupu ïa i tō rātou pohe, maori rā ’ua tātarahapa rātou.</p>
            <p class="verse"><strong>28</strong> ’A pure nō rātou, e tā’u tamaiti, ’ia tae mai te ’ā’au tātarahapa ia rātou. Inaha rā, tē huru mata’u nei au ’o te fa’aea te Vārua i te tūtava ’e ’o rātou ; ’e i roto i teie tufa’a nō te fenua tē tītau ato’a ra rātou ’ia tu’u i raro i te mana ato’a ’e te ha’amanara’a nō ’ō mai i te Atua ra ; ’e tē huna ra rātou i te Vārua Maita’i.</p>
            <p class="verse"><strong>29</strong> ’E i muri iho i tō rātou pāto’ira’a i te ’ite rahi, e tā’u tamaiti, ’ia pohe vave rātou e ti’a ai, ’ia tupu te mau tohu i parauhia mai e te mau peropheta, ’e te mau parau ato’a ho’i a tō tātou Fa’aora iho.</p>
            <p class="verse"><strong>30</strong> ’A pārahi, e tā’u tamaiti, ē tae noa atu i te taime e pāpa’i atu ai au ia ’oe na, ’e ’aore rā e fārerei fa’ahou ai ia ’oe. ’Āmene.</p>
            <p class="verse">Te ’episetole piti a Moromona i tāna ra tamaiti ia Moroni.</p>
            <p class="verse">=== Moro Chapitre 9 ===</p>
            <p class="verse"><strong>1</strong> E tā’u tamaiti here, tē pāpa’i fa’ahou atu nei au ia ’oe na, ’ia ’ite ’oe ē, tē ora noa nei ā vau ; tē pāpa’i atu nei rā vau i te mea huru ’oto.</p>
            <p class="verse"><strong>2</strong> Inaha ho’i, i ’aro iho nei au i te hō’ē ’arora’a rahi ’e te mau ’āti Lamana, ’e ’aita ho’i mātou i upo’oti’a i ni’a ia rātou ; ’e ’ua ma’iri ho’i ’o Arakeanetusa i te ’o’e, ē tae noa atu ho’i ia Lurama ’e Emerona ; ’oia ïa, ’ua pau ato’a tō mātou e rave rahi mau ta’ata maita’i roa.</p>
            <p class="verse"><strong>3</strong> ’E i teienei, inaha, e tā’u tamaiti, tē mata’u nei au ’o te ha’amou te mau ’āti Lamana i teie nei feiā ; ’e ’aita ho’i rātou e tātarahapa, ’e tē fa’ati’arepu noa nei ho’i Sātane ia rātou ’ia riri i te tahi ’e i te tahi.</p>
            <p class="verse"><strong>4</strong> Inaha, tē ha’a tāmau noa nei au i pīha’i iho ia rātou ; ’e ’ia parau atu vau i te parau a te Atua ia rātou ma te ’ū’ana, ’ua rurutaina ïa rātou ’e ’ua riri mai ho’i iā’u nei ; ’e ’ia ’ore au ’ia parau ma te ’ū’ana, ’ua fa’a’eta’eta ïa rātou i tō rātou ’ā’au i mua i te reira ; nō reira, tē mata’u nei au ’o te fa’aea te Vārua o te Fatu i te tūtava ’e ’o rātou.</p>
            <p class="verse"><strong>5</strong> Nō tō rātou ho’i riri rahi roa, e au atu ra iā’u ē, ’aita tō rātou e mata’u nō te pohe ; ’e ’ua ’ore ato’a tō rātou aroha te tahi i te tahi ; ’e te hia’ai noa ra rātou i te toto ’e te tāho’o.</p>
            <p class="verse"><strong>6</strong> ’E i teienei, e tā’u tamaiti here, noa atu ā tō rātou ’eta’eta, ’a rave itoito tāua i te ’ohipa ; inaha ’ia fa’aea tāua i te rave i te ’ohipa, e fa’ahapahia ïa tāua ; tē vai nei ho’i tā tāua ’ohipa nō te rave ’a pārahi ai tāua i roto i te ti’ahapa ’araea nei, ’ia vī te ’enemi nō te mau parauti’a ato’a ia tāua, ’e ’ia roa’a te fa’aeara’a nō tō tāua vārua i te bāsileia o te Atua ra.</p>
            <p class="verse"><strong>7</strong> ’E i teienei, tē pāpa’i nei au i te hō’ē parau ri’i nō ni’a i te mau pohe o teie nei mau ta’ata. Mai te au ho’i i te ’ite i roa’a mai iā’u nō ’ō mai ia Amorona ra, inaha, e rave rahi tā te mau ’āti Lamana feiā mau ’āuri, ’o tā rātou i haru mai i te pare nō Seriza ra ; ’e tē vai ra te mau tāne, ’e te mau vahine, ’e te mau tamari’i.</p>
            <p class="verse"><strong>8</strong> ’E te mau tāne a teie mau vahine, ’e te mau metua tāne o teie mau tamari’i, ’ua taparahihia ïa e rātou ; ’e ’ua fa’a’amu rātou i te mau vahine i te ’i’o o tā rātou mau tāne, ’e te mau tamari’i i te ’i’o o tō rātou mau metua tāne ; ’e ’aita rea e pape tā rātou i hōro’a atu ia rātou.</p>
            <p class="verse"><strong>9</strong> ’E noa atu ā teie mau ’ohipa ’ino rahi a te mau ’āti Lamana, ’aita ïa te reira i hau atu i tā tō tātou mau ta’ata i Morianetuma ra. Inaha ho’i, e rave rahi tamāhine a te mau ’āti Lamana tā rātou i rave atu ’ei feiā mau ’āuri ; ’e i muri iho i tō rātou fa’a’erera’a i te mea faufa’a rahi roa atu i roto i te mau mea ato’a, ’oia ho’i, te vi’ivi’i ’ore ’e te orara’a mā—</p>
            <p class="verse"><strong>10</strong> ’E i muri iho i tō rātou ravera’a i teie mau mea, ’ua taparahi rātou i teie mau tamāhine ma te ’ino rahi, ma te ha’amāmae i tō rātou mau tino ē tae noa atu ’ua pohe roa ; ’e i muri iho i tō rātou ravera’a i te reira, ’ua ’amu rātou i tō rātou ’i’o mai te au i te mau ’ānimara ’ōviri, nō te ’eta’eta o tō rātou ’ā’au ; ’e ’ua rave rātou i te reira ’ei fa’a’itera’a i tō rātou mata’u ’ore.</p>
            <p class="verse"><strong>11</strong> E tā’u tamaiti here ē, e nāhea ho’i te feiā mai teie te huru, ’o tē vai ’ētene noa—</p>
            <p class="verse"><strong>12</strong> (’E e mea iti roa ho’i te matahiti i ma’iri a’enei, ’ua riro rātou ’ei feiā māramarama ’e te au maita’i)</p>
            <p class="verse"><strong>13</strong> ’Āre’a rā, e tā’u tamaiti ē, e nāhea ho’i te feiā mai teie te huru, tei roto tō rātou ’oa’oa i te mau ’ohipa vi’ivi’i rahi—</p>
            <p class="verse"><strong>14</strong> Nāhea ho’i e ti’a ai ia tātou ’ia mana’o ē, e tāpe’a te Atua i tōna rima ha’avā ia tātou ?</p>
            <p class="verse"><strong>15</strong> Inaha, tē pi’i noa nei tō’u ’ā’au ē : E ’ati tō teie nei feiā. ’A haere mai ma te fa’atae mai i te ha’avāra’a, e te Atua, ’e ’a huna i tā rātou mau hara, ’e te mau ’ohipa ’ī’ino, ’e te mau ’ohipa vi’ivi’i i mua i tō ’oe nā aro !</p>
            <p class="verse"><strong>16</strong> ’E teie fa’ahou ā, e tā’u tamaiti, tē vai nei e rave rahi vahine ’ivi ’e tā rātou mau tamāhine ’o tē fa’aea nei i Seriza ; e taua tufa’a mā’a ra ’aore i ’āfa’ihia atu e te mau ’āti Lamana ra, inaha, ’ua ’āfa’ihia atu ïa e te nu’u fa’ehau o Zenephi ra ; ’e ’ua vaiihohia rātou ’ia ’ōvere haere nō te ’imi i te mā’a ; ’e ’ua matapōirihia te mau vahine rū’au e rave rahi nā te pae ’ē’a ’e ’ua pohe roa.</p>
            <p class="verse"><strong>17</strong> ’E te nu’u fa’ehau iā’u nei ra e mea paruparu ïa ; ’e te mau nu’u fa’ehau o te mau ’āti Lamana ra tei rōpū ïa ia Seriza ’e iā’u nei ; ’e te mau ta’ata e rave rahi tei horo atu i roto i te nu’u fa’ehau a Aarona ra, ’ua pohe ïa rātou i te hāmani-’ino-ra’a ’ōviri a te mau ’āti Lamana.</p>
            <p class="verse"><strong>18</strong> ’Auē ho’i te ’ino rahi o tō’u nei mau ta’ata ē ! ’Aita tō rātou e fa’anahora’a ’e ’aita ato’a e aroha. Inaha, e ta’ata noa vau, ’e e pūai ta’ata noa ho’i tō’u nei, ’e ’aita roa ho’i e ti’a iā’u ’ia tu’u atu i tā’u mau fa’auera’a.</p>
            <p class="verse"><strong>19</strong> ’E ’ua pūai roa rātou i roto i tā rātou ’ohipa pi’o ; ’e ’ua riro rātou ’ei feiā ’ōviri, ’e ’aita rātou e fa’aherehere i te ta’ata, ’aita i te feiā rū’au, ’aita ato’a i te feiā ’āpī ; ’e ’ua ’oa’oa rātou ’ia rave i te mau mea ato’a, maori rā i te mea maita’i ; ’e te ’ati i fāri’ihia e tā mātou mau vahine ’e tā mātou mau tamari’i i ni’a i te tā’āto’ara’a nō teie nei fenua, ’ua hau roa ïa i te mau mea ato’a ra ; ’oia ïa, ’aita roa e ti’a i te vaha ’ia fa’a’ite, ’aita ato’a e ti’a ’ia pāpa’ihia.</p>
            <p class="verse"><strong>20</strong> ’E i teienei, e tā’u tamaiti, ’aita vau i hina’aro ’ia fa’ahiti fa’ahou i teie huru ’ohipa ’ino rahi. Inaha, ’ua ’ite ’oe i te ’ohipa ’ī’ino a teie nei feiā ; ’ua ’ite ho’i ’oe ē, ’aore a rātou e parauti’a, ’aita ato’a e mana’o aroha ; ’e ’ua hau atu tā rātou ’ohipa ’ī’ino i tā te mau ’āti Lamana ra.</p>
            <p class="verse"><strong>21</strong> Inaha, e tā’u tamaiti, e’ita e ti’a iā’u ’ia parau fa’ahiahia ia rātou i mua i te Atua, ’o te tā’iri mai ’oia iā’u nei.</p>
            <p class="verse"><strong>22</strong> Inaha rā, e tā’u tamaiti, tē parau fa’ahiahia nei au ia ’oe i mua i te Atua, ’e tē ti’aturi nei au i te Mesia ē, e fa’aorahia ’oe ; ’e tē pure nei au i te Atua ’ia fa’aherehere ’oia ia ’oe, ’ia ’ite ’oe i te fāriura’a mai o tōna ra mau ta’ata iāna ra, ’e ’aore rā i te tā’āto’ara’a nō tō rātou ha’amoura’a ; inaha ’ua ’ite ho’i au ē, e pohe rātou ’ia ’ore rātou ’ia tātarahapa ’e ’ia fāriu mai iāna.</p>
            <p class="verse"><strong>23</strong> ’E ’ia pohe rātou ra, e riro ïa mai tō te mau ’āti Iareda ra te huru, nō te hina’aro ’eta’eta o tō rātou ’ā’au, ’e te tītaura’a ’ia ha’amani’i i te toto ’e ’ia tāho’o.</p>
            <p class="verse"><strong>24</strong> ’E mai te mea e pohe rātou ra, tē ’ite nei tāua ē, e rave rahi tō tāua mau taea’e i tāiva ’ē atu nō te ’āmui atu i te mau ’āti Lamana, ’e e rave rahi fa’ahou ā te tāiva ’ē atu nō te ’āmui atu ia rātou ra ; nō reira, ’a pāpa’i ’oe i te tahi mau parau ri’i, mai te mea e ora noa ’oe ’e e pohe au ma te ’ite ’ore atu ia ’oe ; ’āre’a rā tē ti’aturi nei au ē, e ’ite vave au ia ’oe na ; ’e tei iā’u nei te tahi mau pāpa’a parau mo’a ’o tā’u e hina’aro ’ia hōro’a atu ia ’oe na.</p>
            <p class="verse"><strong>25</strong> E tā’u tamaiti, ’a ha’apa’o maita’i i tā te Mesia ra ; ’e ’eiaha e vaiiho i te mau mea tā’u i pāpa’i atu ’ia fa’atupu i tō ’oe ’oto, nō te ’ume ia ’oe i raro i te pohe ; ’ia fa’ateitei rā te Mesia ia ’oe i ni’a, ’e ’ia vai noa te mana’ona’ora’a i tōna mau mamae, ’e tōna pohera’a, ’e tāna fa’a’itera’a mai i tōna tino i tō tātou mau metua, ’e tōna aroha ’e te fa’a’oroma’ira’a roa, ’e te ti’aturira’a i tōna hanahana ’e te ora mure ’ore, i roto i tō ’oe ferurira’a ē a muri noa atu.</p>
            <p class="verse"><strong>26</strong> ’Ei ia ’oe ho’i te maita’i o te Atua te Metua, ’e tei roto ho’i tōna ra terōno i te mau ra’i teitei, ’ei ia ’oe ato’a ho’i te maita’i o tō tātou Fatu ra ’o Iesu Mesia, ’o tē pārahi nei i te rima ’atau o tōna ra mana, ē tae noa atu ’ua auraro te mau mea ato’a iāna, ’ei ia ’oe te reira i te vaira’a ē a muri noa atu. ’Āmene.</p>
            <p class="verse">Te ’episetole piti a Moromona i tāna ra tamaiti ia Moroni.</p>
            <p class="verse">=== Moro Chapitre 10 ===</p>
            <p class="verse"><strong>1</strong> I teienei, tē pāpa’i nei au, ’o Moroni, i tei mana’ohia e au e mea maita’i ; ’e tē pāpa’i nei au i tō’u mau taea’e ra i te mau ’āti Lamana ; ’e tē hina’aro nei au ’ia ’ite rātou ē, ’ua ma’iri te mau matahiti e maha hānere ’e piti ’ahuru ti’ahapa i muri iho i te fa’a’itera’ahia mai te tāpa’o nō te taera’a mai o te Mesia.</p>
            <p class="verse"><strong>2</strong> ’E tē tāpiri nei au i teie nei mau pāpa’a parau ’ia oti ana’e tā’u a’ora’a atu i te tahi mau parau ri’i ia ’outou na.</p>
            <p class="verse"><strong>3</strong> Inaha, tē a’o atu nei au ia ’outou ē, ’ia tai’o ’outou i teie nei mau mea, mai te mea ’ua ti’a i te pa’ari o te Atua ’ia tai’o ’outou i te reira, ’ia ha’amana’o ’outou i tō te Fatu aroha i te mau tamari’i a te ta’ata nei, mai te hāmanira’ahia mai o Adamu ē tae roa mai i te tau e fāri’i ai ’outou i teie nei mau mea, ’e ’ia feruri hōhonu i te reira i roto i tō ’outou ’ā’au.</p>
            <p class="verse"><strong>4</strong> ’E ’ia fāri’i ’outou i teie mau mea, tē a’o atu nei au ia ’outou ’ia ani atu ’outou i te Atua, i te Metua mure ’ore, nā roto i te i’oa o te Mesia, e ’ere ānei teie mau mea i te parau mau ; ’e mai te mea e ani atu ’outou ma te ’ā’au hina’aro mau, ma te mana’o pāpū, ’e ma te fa’aro’o i te Mesia, e fa’a’ite mai ïa ’oia i te parau mau nō te reira ia ’outou, nā roto i te mana o te Vārua Maita’i.</p>
            <p class="verse"><strong>5</strong> ’E nā roto i te mana o te Vārua Maita’i e ’ite ai ’outou i te parau mau o te mau mea ato’a ra.</p>
            <p class="verse"><strong>6</strong> ’E ’ua riro te mau mea maita’i ’ei mea parauti’a ’e te parau mau ; nō reira ’aita roa te hō’ē mea maita’i e huna i te Mesia, e fa’a’ite pāpū rā te reira ē, tē vai mau ra ’oia.</p>
            <p class="verse"><strong>7</strong> ’E e ’ite ’outou ē, tē vai mau ra ’oia, nā roto i te mana o te Vārua Maita’i ; nō reira tē a’o atu nei au ia ’outou ē, ’eiaha roa ’outou e huna i te mana o te Atua ; tē rave ra ho’i ’oia i te ’ohipa ma te mana, mai te au i te fa’aro’o o te mau tamari’i a te ta’ata nei, hō’ē ā huru i teie nei mahana, e ananahi, ē a muri noa atu.</p>
            <p class="verse"><strong>8</strong> ’E tē a’o fa’ahou atu nei au ia ’outou, e tō’u mau taea’e, ’eiaha roa ’outou e huna i te mau hōro’a a te Atua, e rave rahi ho’i te reira ; ’e nō ’ō mai ho’i te reira i taua iho Atua ra. ’E tē vai nei e rave rahi mau rāve’a ta’a ’ē nō te hōro’ara’a mai i teie mau hōro’a ; ’āre’a rā nā taua iho Atua ra ’o tē ’ohipa nei i te mau mea ato’a i roto i te mau mea ato’a ; ’e ’ua hōro’ahia te reira nā roto i te mau fa’a’itera’a a te Vārua o te Atua i te ta’ata nei, ’ia faufa’ahia rātou.</p>
            <p class="verse"><strong>9</strong> Inaha ho’i, ’ua hōro’ahia mai e te Vārua o te Atua tā te tahi, ’ia ha’api’i ’oia i te parau pa’ari.</p>
            <p class="verse"><strong>10</strong> ’E tā te tahi atu, ’ia ha’api’i atu ’oia i te parau nō te ’ite nā roto i taua iho Vārua ra.</p>
            <p class="verse"><strong>11</strong> ’E tā te tahi atu, ’o te fa’aro’o rahi roa ïa ; ’e tā te tahi atu, ’o te mau hōro’a ïa nō te fa’aorara’a i te feiā ma’i, nā roto i taua iho Vārua ra.</p>
            <p class="verse"><strong>12</strong> ’E tā te tahi fa’ahou ra, ’ia rave ’oia i te mau semeio rahi.</p>
            <p class="verse"><strong>13</strong> ’E tā te tahi fa’ahou ra, ’ia tohu ’oia nō ni’a i te mau mea ato’a ra.</p>
            <p class="verse"><strong>14</strong> ’E tā te tahi fa’ahou ra, te ’itera’a ïa i te mau melahi ’e i te mau vārua tāvini.</p>
            <p class="verse"><strong>15</strong> ’E tā te tahi fa’ahou ra, ’o te paraura’a ïa i te mau huru reo ’e’ē ato’a.</p>
            <p class="verse"><strong>16</strong> ’E tā te tahi fa’ahou ra, ’o te auvahara’a ïa i te mau reo ’e’ē ’e te mau parau ’e’ē.</p>
            <p class="verse"><strong>17</strong> ’E ’ua tae mai teie mau hōro’a ato’a nā roto i te Vārua o te Mesia ; ’e ’ua tae mai te reira i te ta’ata tāta’itahi, mai te au i tōna ra hina’aro.</p>
            <p class="verse"><strong>18</strong> ’E tē a’o atu nei au ia ’outou, e tō’u mau taea’e here, ’ia ha’amana’o ’outou ē nō ’ō mai te mau hōro’a maita’i tāta’itahi i te Mesia ra.</p>
            <p class="verse"><strong>19</strong> ’E tē a’o atu nei ho’i au ia ’outou, e tō’u mau taea’e here, ’ia ha’amana’o ’outou ē, hō’ē ā tōna huru i nanahi ra, i teie nei mahana, ē a muri noa atu, ’e teie mau hōro’a ato’a ’o tā’u i parau iho nei, nō te pae vārua ïa, ’e e ’ore roa ïa e fa’a’orehia, ’a vai noa ai te fenua nei, maori rā nō te ti’aturi ’ore o te mau tamari’i a te ta’ata nei.</p>
            <p class="verse"><strong>20</strong> Nō reira, ’ia vai te fa’aro’o e ti’a ai ; ’e ’ia vai te fa’aro’o e ti’a ai, ’ia vai ato’a ïa te ti’aturira’a e ti’a ai ; ’e ’ia vai te ti’aturira’a e ti’a ai, ’ia vai ato’a ïa te aroha mau e ti’a ai.</p>
            <p class="verse"><strong>21</strong> E mai te mea ’aita te aroha mau i roto ia ’outou, ’aita roa ïa ’outou e fa’aorahia i roto i te bāsileia o te Atua ; ’e ’aita ato’a ’outou e fa’aorahia i roto i te bāsileia o te Atua mai te mea ’aita tō ’outou e fa’aro’o ; ’e ’aita ato’a ’outou e fa’aorahia mai te mea ’aita tō ’outou e ti’aturira’a.</p>
            <p class="verse"><strong>22</strong> ’E mai te mea ’aita tō ’outou e ti’aturira’a, e vai noa ïa ’outou i roto i te ahoaho ; ’e nō roto mai ho’i te ahoaho i te mau ’ohipa ’ī’ino.</p>
            <p class="verse"><strong>23</strong> ’E ’ua parau mai iho ā te Mesia i tō tātou mau metua ē : E fa’aro’o tō ’outou ra, e ti’a ïa ia ’outou ’ia rave i te mau mea ato’a e au iā’u ra.</p>
            <p class="verse"><strong>24</strong> ’E i teienei, tē parau atu nei au i tō te mau hope’a ato’a o te fenua nei—’oia ho’i, mai te mea e tae mai te mahana e fa’a’orehia ai te mana ’e te mau hōro’a a te Atua i rotopū ia ’outou na, ’ua nā-reira-hia ïa nō tō ’outou ti’aturi ’ore.</p>
            <p class="verse"><strong>25</strong> ’E e ’ati ho’i tō te mau tamari’i a te ta’ata nei mai te mea ’o te reira te huru ; inaha ho’i ’aita roa ïa te hō’ē i rotopū ia ’outou e rave ra i te maita’i, ’aita roa, ’aita hō’ē a’e. Mai te mea ho’i ē tē vai ra te hō’ē i rotopū ia ’outou ’o tē rave i te maita’i, e rave ïa ’oia i te reira nā roto i te mana ’e te mau hōro’a a te Atua.</p>
            <p class="verse"><strong>26</strong> ’E e ’ati ho’i tō rātou ’o tē fa’a’ore i teie mau mea ’a pohe ai, nō te mea e pohe rātou i roto i tā rātou mau hara, ’e ’aita roa rātou e ti’a ’ia fa’aorahia i roto i te bāsileia o te Atua ; ’e tē parau nei ho’i au i te reira mai te au i te mau parau a te Mesia ra ; ’e ’aita roa ho’i au e ha’avare nei.</p>
            <p class="verse"><strong>27</strong> ’E tē a’o atu nei au ia ’outou ’ia ha’amana’o i teie nei mau mea ; ’e ’ua fātata roa ho’i te tau e ’ite ai ’outou ē ’aita roa vau e ha’avare nei, ’e e ’ite ho’i ’outou iā’u i te ha’avāra’a a te Atua ra ; ’e e parau atu ho’i te Fatu te Atua ia ’outou ē : ’Aita ānei au i fa’a’ite atu i tā’u mau parau ia ’outou na, ’o tei pāpa’ihia e teie nei ta’ata, mai te hō’ē ta’ata ’o tē pi’i mai ra mai te pohe mai, ’oia ïa, mai te hō’ē ta’ata ’o tē parau mai ra mai raro mai i te repo ?</p>
            <p class="verse"><strong>28</strong> Tē fa’a’ite atu nei au i teie mau mea ia ’outou ’ia tupu te mau parau i tohuhia ra. ’E inaha, e riro te reira i te fa’a’itehia mai nā roto i te vaha o te Atua mure ’ore ; ’e e hiohio noa tāna parau i terā u’i ’e i terā u’i.</p>
            <p class="verse"><strong>29</strong> ’E e riro te Atua i te fa’a’ite mai ia ’outou ē, e parau mau tā’u i pāpa’i ra.</p>
            <p class="verse"><strong>30</strong> ’E tē a’o fa’ahou atu nei au ia ’outou ’ia haere mai ’outou i te Mesia, ’e ’ia tāpe’a i te mau hōro’a maitata’i ato’a, ’e ’eiaha roa e tāpe’a noa atu i te hōro’a ’ino, ’eiaha ato’a i te mea vi’ivi’i ra.</p>
            <p class="verse"><strong>31</strong> ’E ’a ara, ’e ’a ti’a mai i ni’a mai te repo mai ra, e Ierusalema ē ; ’oia ïa, ’e ’a ’ahu na i tō mau ’ahu nehenehe, ’e te tamāhine o Ziona ; ’e ’a ha’apa’ari i tā ’oe mau titi ’e ’a fa’arahi i tō ’oe mau ’ōti’a ē a muri noa atu, ’ia ’ore ’outou ’ia ’āno’i-haere-fa’ahou-hia, ’e ’ia tupu te mau fafaura’a tā te Metua mure ’ore i fafau atu ia ’outou, e te ’utuāfare o ’Īserā’ela ē.</p>
            <p class="verse"><strong>32</strong> ’Oia ïa, ’a haere mai i te Mesia, ’e ’ia maita’i roa ’outou iāna, ’e ’a ha’apae ’outou i te mau mea paieti ’ore ra ; ’e mai te mea e ha’apae ’outou i te mau mea paieti ’ore ra, ’e ’a here atu ai i te Atua ma tō ’outou mana ato’a, tō ’outou mana’o ato’a ’e te pūai ato’a, ’ei reira e nava’i ai tōna ra maita’i nō ’outou, ’e nā roto i tōna maita’i e riro ai ’outou ’ei mea maita’i roa i te Mesia ra ; ’e mai te mea ho’i e nā roto i te maita’i o te Atua e maita’i roa ai ’outou i te Mesia, e’ita roa ïa e ti’a ia ’outou ’ia huna i te mana o te Atua.</p>
            <p class="verse"><strong>33</strong> ’E fa’ahou ā, mai te mea ē nā roto i te maita’i o te Atua ra e riro ai ’outou ’ei mea maita’i roa i te Mesia ra, e ’aore atu ra ’outou e huna i tōna ra mana, ’ei reira ’ua ha’amo’ahia ïa ’outou i te Mesia nā roto i te maita’i o te Atua, nā roto ho’i i te ha’amani’ira’a toto o te Mesia ra, ’oia ho’i te fafaura’a a te Metua nō te ha’amatarara’a i tā ’outou mau hara, ’ia riro ’outou ’ei feiā mo’a, ma te pōra’o ’ore.</p>
            <p class="verse"><strong>34</strong> ’E i teienei, tē parau atu nei au ia ’outou pā’āto’a, ’a pārahi. ’Ua fātata vau i te haere atu e fa’aea i roto i te pāradaiso o te Atua, ē tae noa atu ’ua ’āmui-fa’ahou-hia tō’u vārua ’e tō’u ho’i tino, ’e ’ua ’āfa’ihia vau ma te upo’oti’a nā roto i te reva, ’ia fārerei atu ia ’outou i mua i te ha’avāra’a au maita’i a Iehova rahi, te Ha’avā mure ’ore nō te feiā ora ’e te feiā pohe. ’Āmene.</p>
        </section>
    </main>
</body>
</html>