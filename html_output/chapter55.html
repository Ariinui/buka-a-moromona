<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>2 Ne Chapitre 33 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>2 Ne Chapitre 33</h1>
    </header>
    <nav>
        <a href="index.html">Retour à la Table des Matières</a>
        <a href="chapter54.html">Chapitre Précédent</a>
        <a href="chapter56.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E i teienei, e’ita e ti’a iā’u, ia Nephi, ’ia pāpa’i i te mau mea ato’a i ha’api’ihia i rotopū i tō’u ra mau ta’ata ; e’ita ho’i au i te mea pūai i te pāpa’i mai tā’u i pūai i te a’o ; nō te mea ’ia parau te ta’ata nā roto i te mana o te Vārua Maita’i, nā te mana o te Vārua Maita’i e fa’atae i taua parau ra i te ’ā’au o te mau tamari’i a te ta’ata nei.</p>
            <p class="verse"><strong>2</strong> Inaha rā, e rave rahi te ta’ata i fa’a’eta’eta i tō rātou ’ā’au i te Vārua Mo’a, ’e ’aore tōna e vāhi i roto ia rātou ra, nō reira, ’ua fa’aru’e mai rātou i te mau mea e rave rahi tei pāpa’ihia ra, ’e ’ua fa’ariro ho’i rātou i te reira ’ei mea faufa’a ’ore.</p>
            <p class="verse"><strong>3</strong> ’Āre’a rā, ’ua pāpa’i au, ’o Nephi, i te mau parau tā’u i pāpa’i ra, ’e tē fa’ariro nei ho’i au i te reira ’ei mea faufa’a rahi roa i tō’u ra mau ta’ata. ’E ’ua pure tāmau noa ho’i au nō rātou i te ao, ’e tē fa’ararirari noa nei ho’i tō’u roimata i tō’u turu’a nō rātou i te ru’i ; ’e tē ti’aoro noa ra vau i tō’u Atua ma te fa’aro’o, ’e ’ua ’ite ho’i au ē, e fa’aro’o mai ’oia i tā’u ra ti’aorora’a.</p>
            <p class="verse"><strong>4</strong> ’E ’ua ’ite ho’i au ē, e ha’amo’a mai te Fatu te Atua i tā’u ra mau pure nō te maita’i o tō’u ra mau ta’ata. ’E te mau parau tā’u i pāpa’i ma te paruparu ra, e ha’apūaihia ïa nō rātou ; nō te mea e ha’api’i atu te reira ia rātou ’ia rave i te maita’i ; e fa’a’ite ho’i ia rātou i te parau nō tō rātou ra mau metua ; e paraparau ho’i te reira nō ni’a ia Iesu, ’e e ha’api’i ho’i te reira ia rātou ’ia ti’aturi iāna, ’e ’ia fa’aitoito ē tae noa atu i te hope’a, ’oia te ora mure ’ore ra.</p>
            <p class="verse"><strong>5</strong> ’E ’ua pāto’i pūai ho’i te reira i te hara, mai te au i te pāpū o te parau mau ra ; nō reira, ’aita roa e ta’ata e riri mai i te mau parau tā’u i pāpa’i, maori rā ’ua uruhia ’oia e te vārua o te diabolo ra.</p>
            <p class="verse"><strong>6</strong> Tē ’oa’oa nei au i te parau pāpū ; tē ’oa’oa nei au i te parau mau ; ’e tē ’oa’oa nei au ia Iesu, nō te mea ’ua fa’aora ’oia i tō’u vārua mai hade mai.</p>
            <p class="verse"><strong>7</strong> ’Ua here au i tō’u nūna’a, ’e tē vai nei tō’u fa’aro’o rahi i te Mesia, ’e e fārerei au i te mau vārua pōra’o ’ore e rave rahi i tāna ra vāhi ha’avāra’a.</p>
            <p class="verse"><strong>8</strong> ’Ua here au i te ’āti Iuda—ua parau vau ē, e ’āti Iuda, nō te mea ’o te fenua ïa nō reira mai au.</p>
            <p class="verse"><strong>9</strong> ’Ua here ato’a vau i te mau ’Ētene. Inaha rā, e ’ore au e ti’aturi i te hō’ē nō rātou, maori rā ’ia ’āfaro rātou i te Mesia, ’e ’ia tomo ho’i nā roto i te ’ūputa oaoa ’e ’ia haere nā te ’ē’a piriha’o ē tae atu ai i te ora ra, ’e ’ia haere tāmau noa ho’i nā taua ’ē’a ra ē tae atu ai i te hope’a nō te pu’e mahana o te orara’a nei.</p>
            <p class="verse"><strong>10</strong> ’E i teienei, e tō’u mau taea’e here, ’e te ’āti Iuda ato’a, e tō te mau hope’a ato’a o te fenua nei, ’a fa’aro’o mai na i teie nei mau parau, ’e ’a ti’aturi ho’i i te Mesia ; ’e ’ia ’ore ’outou e ti’aturi i teie nei mau parau, ’a ti’aturi i te Mesia. ’E ’ia ti’aturi ’outou i te Mesia ra, e ti’aturi ato’a ïa ’outou i teie nei mau parau, nō te mea, e mau parau teie nā te Mesia, ’e ’ua hōro’a mai ’oia i te reira iā’u nei ; ’e tē ha’api’i nei ho’i te reira i te ta’ata ato’a ’ia rave i te maita’i.</p>
            <p class="verse"><strong>11</strong> ’E ’āhiri e ’ere te reira i te mau parau nā te Mesia ra, ’a ha’avā ’outou i te reira—nō te mea e fa’a’ite mai te Mesia ia ’outou, nā roto i te mana ’e te hanahana rahi, ’e nāna iho teie mau parau, ’ia tae i te mahana hope’a ra ; ’e e ti’a atu ho’i ’outou ’e ’o vau ato’a te mata i te mata i mua i tāna ha’avāra’a ; ’e i reira ’outou e ’ite ai ē, ’ua fa’auehia vau e ana ’ia pāpa’i i teie mau mea nei, noa atu ā tō’u nei paruparu.</p>
            <p class="verse"><strong>12</strong> ’E tē pure nei au i te Metua nā roto i te i’oa o te Mesia, ’ia fa’aorahia e rave rahi o tātou, ’e ’aore rā tātou pā’āto’a, i roto i tōna ra bāsileia i taua mahana rahi e mahana hope’a ato’a ra.</p>
            <p class="verse"><strong>13</strong> ’E i teienei, e tō’u mau taea’e here, ’o ’outou pā’āto’a nō te ’utuāfare o ’Īserā’ela, ’e tō te mau hope’a ato’a ho’i o te fenua nei, tē paraparau atu nei au ia ’outou mai te reo o te tahi i te pi’ira’a mai raro mai i te repo ra : ’A pārahi ’outou ē tae noa atu i taua mahana rahi ra.</p>
            <p class="verse"><strong>14</strong> ’E ’outou ’o tē ’ore e hina’aro i te maita’i o te Atua, ’o tē ’ore e ti’aturi i te mau parau a te mau ’āti Iuda ra, ’e i tā’u nei ho’i mau parau, ’e i te mau parau ho’i e tae mai nō roto mai i te vaha o te ’Ārenio a te Atua ra, inaha, e parau atu vau ia ’outou, ’a haere rā ’outou ē a muri noa atu, ’e e fa’ahapa ho’i teie nei mau parau ia ’outou i te mahana hope’a ra.</p>
            <p class="verse"><strong>15</strong> ’E te mau mea ho’i tā’u e tā’ati i te fenua nei, e fa’aho’ihia mai ïa nō te fa’ahapa ia ’outou i te taime nō te ha’avāra’a ; ’ua nā reira mai ho’i te Fatu i te fa’aue mai iā’u ra, ’e ’ia ha’apa’o vau i te reira e ti’a ai. ’Āmene.</p>
            <p class="verse">Te Buka a IakobaTe Teina o Nephi</p>
            <p class="verse">Te mau parau nō tāna a’ora’a i tōna mau taea’e. Tē ha’amāmū ra ’oia i te hō’ē ta’ata ’o tē ’imi ra ’ia ha’amou i te mau ha’api’ira’a tumu a te Mesia. Te tahi mau parau ri’i nō ni’a i te ’ā’amu o te mau ta’ata o Nephi.</p>
            <p class="verse">=== Jacob Chapitre 1 ===</p>
            <p class="verse"><strong>1</strong> Inaha ho’i, i muri a’era, ’ua hope a’era te mau matahiti e pae ’ahuru ’e ma pae mai te ’anotau i fa’aru’e ai Lehi i Ierusalema ; nō reira, ’ua hōro’a mai ra Nephi iā’u, ia Iakoba, i te hō’ē fa’auera’a nō ni’a i te mau ’api iti, ’e tei ni’a iho teie mau mea i te ’ō’otira’ahia.</p>
            <p class="verse"><strong>2</strong> ’E ’ua hōro’a mai ra ’oia iā’u, ia Iakoba, i te hō’ē fa’auera’a ’ia pāpa’i au i ni’a i teie nei mau ’api i te tahi mau mea iti ’o tā’u i mana’o e mea faufa’a rahi ; ’e ’eiaha vau e pāpa’i, maori rā ’ei vāhi iti noa nō ni’a i te ’ā’amu o teie nei feiā tei ma’irihia te i’oa o te mau ta’ata o Nephi.</p>
            <p class="verse"><strong>3</strong> ’E ’ua parau mai ho’i ’oia ē, ’ia ’ō’otihia te ’ā’amu o tōna ra mau ta’ata i ni’a i te tahi atu o tāna ra mau ’api, ’e ’ia fa’aherehere au i teie nei mau ’api ’e ’ia hōro’a atu i tō’u iho hua’ai, i terā u’i i terā u’i.</p>
            <p class="verse"><strong>4</strong> ’E mai te mea tē vai ra te tahi mau a’ora’a mo’a, ’e te heheura’a fa’ahiahia rahi, ’e te tohu, ’ia ’ō’oti ïa vau i te mau upo’o parau nō te reira i ni’a i teie nei mau ’api, ’e ’ia pāpa’i ho’i au i te reira mai te au i tei ti’a ra, nō te Mesia, ’e nō te maita’i o tō mātou mau ta’ata.</p>
            <p class="verse"><strong>5</strong> ’E nō te fa’aro’o ’e te onoono rahi, i fa’a’ite-mau-hia ai ia mātou te mau mea nō ni’a i tō mātou ra mau ta’ata, ’e te mau mea ho’i e tupu i ni’a ia rātou.</p>
            <p class="verse"><strong>6</strong> ’E ’ua fāri’i ato’a ho’i mātou e rave rahi mau heheura’a, ’e te vārua ho’i nō te mau tohura’a e rave rahi ; nō reira ’ua ’ite mātou i te parau nō ni’a i te Mesia ’e tōna ra bāsileia ’o tē tae mai.</p>
            <p class="verse"><strong>7</strong> Nō reira ’ua ’ohipa māite mātou i rotopū i tō mātou ra mau ta’ata, ’ia ti’a ia mātou ’ia fa’aitoito ia rātou ’ia haere mai i te Mesia, ’e ’ia fāri’i i te maita’i o te Atua, ’ia ō rātou i roto i tōna ra fa’aeara’a ; ’o te tapu ho’i ’oia i roto i tōna ra riri ’ū’ana ’e ’aita rātou e ō i reira, mai i te fa’ao’ō’ora’a i te mau mahana nō te fa’ahemara’a, ’a pārahi ai te mau tamari’i o ’Īserā’ela i te mēdēbara ra.</p>
            <p class="verse"><strong>8</strong> Nō reira, teie tō mātou hina’aro i te Atua, ’ia ti’a ia mātou ’ia fa’aitoito i te mau ta’ata ato’a ’eiaha e mārō atu i te Atua, ’eiaha e fa’atupu i tōna riri, ’ia ti’aturi rā te mau ta’ata ato’a i te Mesia, ’e ’ia feruri i tōna ra pohe, ’e ’ia fa’a’oroma’i i tōna ra sātauro ’e ’ia fa’a’oroma’i ato’a i te hāmani-’ino-ra’a o tō te ao nei ; nō reira, i itoito ai au, ’o Iakoba, i te ha’apa’ora’a i te fa’auera’a a tō’u ra tua’ana o Nephi.</p>
            <p class="verse"><strong>9</strong> I teienei, ’ua ruhiruhiā ihora ’o Nephi, ’e ’ua ’ite ho’i ’oia ē, ’ua fātata ’oia i te pohe ; nō reira, ’ua fa’atāhinu ihora ’oia i te hō’ē ta’ata ’ei ari’i ’e ’ei tāvana ho’i i ni’a i tōna ra mau ta’ata i teienei, mai te au i te mau fa’aterera’a a te mau ari’i ra.</p>
            <p class="verse"><strong>10</strong> ’Ua here roa te mau ta’ata ia Nephi, nō te mea ’ua riro ’oia ’ei pāruru maita’i nō rātou, ’e i rave na ho’i ’oia i te ’o’e a Labana nō te pāruru ia rātou, ’e ’ua ’ohipa ho’i ’oia nō tō rātou ra maita’i ē hope noa atu tōna ra pu’e mahana—</p>
            <p class="verse"><strong>11</strong> Nō reira, ’ua hina’aro te mau ta’ata ’ia ha’amana’o noa i tōna i’oa. ’E te feiā ’o tē fa’atere ’ei mono nōna ra, ’ua ma’irihia ïa tō rātou ra i’oa e te mau ta’ata, ’o Nephi piti, ’o Nephi toru, ’e ’ua nā reira-noa-hia, mai te au i te mau fa’aterera’a a te mau ari’i ; ’e ’ua ma’irihia tō rātou i’oa mai te reira te huru ’e te mau ta’ata, noa atu te huru o tō rātou ihora i’oa mau.</p>
            <p class="verse"><strong>12</strong> ’E i muri a’era, ’ua pohe ihora Nephi.</p>
            <p class="verse"><strong>13</strong> ’E i teienei, te mau ta’ata e ’ere i te ’āti Lamana, nō te mau ’āti Nephi ïa ; ’āre’a rā ’ua parauhia tō rātou mau i’oa te mau ’āti Nephi, te mau ’āti Iakoba, te mau ’āti Iosepha, te mau ’āti Zorama, te mau ’Āti Lamana ’āti Lemuela, ’e te mau ’āti Isema’ela.</p>
            <p class="verse"><strong>14</strong> ’Āre’a rā, mai teie taime atu ’aita vau, ’o Iakoba, e pi’i ia rātou i teie nei mau i’oa, e pi’i rā vau ia rātou ’o tei tītau ’ia ha’amou i te mau ta’ata o Nephi ra, e mau ’āti Lamana ; ’e e pi’i au ia rātou ’o tei fa’ahoa ia Nephi, e mau ’āti Nephi ; ’e ’aore rā te mau ta’ata o Nephi, mai te au i te mau fa’aterera’a a te mau ari’i ra.</p>
            <p class="verse"><strong>15</strong> ’E i teienei, i muri a’era, i raro a’e i te fa’aterera’a a te ari’i piti, ’ua ha’amata ihora te mau ta’ata o Nephi i te fa’a’eta’eta i tō rātou ’ā’au, ’e i te rave ri’i i te mau ’ohipa parauti’a ’ore, mai tā Davida i rave i tahito ra, ’e mai ia Solomona ato’a ra ho’i, ’e tāna tamaiti, i te hina’arora’a e rave rahi mau vahine ’e mau vahine tāvini.</p>
            <p class="verse"><strong>16</strong> ’Oia ïa, ’ua ha’amata ho’i rātou i te ’imi i te ’auro ’e te ’ārio e rave rahi, ’e ’ua ha’amata rātou i te fa’ateitei-ri’i-hia i te te’ote’o.</p>
            <p class="verse"><strong>17</strong> Nō reira, ’ua a’o atu vau, ’o Iakoba, ’ia rātou i teie nei mau parau, ’a ha’api’i ai au ia rātou i roto i te hiero, i muri mai i tō’u fāri’ira’a i tō’u pi’ira’a nō ’ō mai i te Fatu ra.</p>
            <p class="verse"><strong>18</strong> ’Ua fa’atōro’ahia na ho’i au o Iakoba, e tō’u taea’e ato’a ho’i o Iosepha, ’ei tahu’a ’e ’ei ’orometua nō teie nei mau ta’ata, e te rima o Nephi.</p>
            <p class="verse"><strong>19</strong> ’E ’ua fa’a’ohipa māite māua i tō māua tōro’a i te Fatu, i te amora’a i te hōpoi’a i ni’a ia māua iho, ē tae noa atu i te mau hara a te mau ta’ata i ni’a i tō māua iho upo’o mai te mea ’aita māua e ha’api’i ia rātou i te parau a te Atua ma te itoito mau ; nō reira, i ’ohipa ai māua ma tō māua pūai, ’ia ’ore tō rātou toto e tae mai i ni’a i tō māua mau ’ahu ; ’e ’ia ’ore māua e nā reira i te rave, e tae tō rātou toto i ni’a i tō māua mau ’ahu, ’e e ’ore māua e ti’a ma te pōra’o ’ore i te mahana hope’a ra.</p>
            <p class="verse">’Ua fa’ahapa Iakoba i te here i te tao’a, i te te’ote’o, ’e te orara’a vi’ivi’i—E riro te ta’ata i te ’imi i te tao’a nō te tauturu i tō rātou mau ta’ata tupu—Tē fa’aue ra te Fatu ’eiaha roa te ta’ata i rotopū i te mau ’āti Nephi ’ia hau atu i te hō’ē noa vahine. Fātata 544–421H.M.</p>
            <p class="verse">=== Jacob Chapitre 2 ===</p>
            <p class="verse"><strong>1</strong> Te mau parau tā Iakoba, te taea’e o Nephi, i parau atu i te mau ta’ata o Nephi, i muri a’e i te pohera’a o Nephi :</p>
            <p class="verse"><strong>2</strong> I teienei, e tō’u mau taea’e here, ’o vau nei o Iakoba, mai te au i te hōpoi’a tā te Atua i tu’u mai iā’u nei, nō te fa’a’ohipa māite i tō’u nei tōro’a ma te pāpū, ’e ’ia tāmā vau i tō’u nei mau ’ahu i tā ’outou mau hara, i haere mai ai au i roto i te hiero i teie nei mahana ’ia ti’a iā’u ’ia fa’a’ite atu ia ’outou i te parau a te Atua.</p>
            <p class="verse"><strong>3</strong> ’E ’ua ’ite ho’i ’outou iho ē, ’ua itoito vau i te rave i te ’ohipa nō tō’u nei tōro’a ; ’āre’a rā i teie nei mahana ’ua rahi atu te teiaha o tō’u hina’aro ’e tō’u mana’o tapitapi nō te maita’i o tō ’outou vārua, i tō te mau mahana i ma’iri a’enei.</p>
            <p class="verse"><strong>4</strong> Inaha ho’i, ’ua ha’apa’o ’outou i te mau parau a te Fatu tā’u i tu’u atu ia ’outou na ē tae roa mai i teienei.</p>
            <p class="verse"><strong>5</strong> Inaha rā, ’a fa’aro’o mai na ’outou iā’u nei, ’e ’ia ’ite ho’i ’outou ē, nā roto i tāna tauturura’a, ’oia ’o tei ’ī i te mau mana ato’a ’e Tei Hamani i te ra’i ’e te fenua nei, e ti’a ai iā’u ’ia fa’a’ite atu ia ’outou i tō ’outou iho mau mana’o, ’e nō te aha ho’i ’outou i ha’amata ai i te rave i te hara ; e hara vi’ivi’i roa ho’i te reira iā’u nei, ’oia ïa, e mea vi’ivi’i ato’a ho’i i te Atua.</p>
            <p class="verse"><strong>6</strong> ’Oia ïa, ’ua ’oto roa tō’u nei vārua i te reira ’e ’ua rurutaina ho’i au i mua i te aro o Tei Hamani iā’u ma te ha’amā, i te mea e mea ti’a iā’u ’ia fa’a’ite atu ia ’outou i te mau ’ohipa ’ī’ino i roto i tō ’outou ’ā’au.</p>
            <p class="verse"><strong>7</strong> ’E ’ua ’oto roa ato’a vau i te mea ē, ’ua tītauhia iā’u ’ia parau ’ū’ana atu ia ’outou i mua i tā ’outou mau vahine ’e tā ’outou ho’i mau tamari’i, e mea marū roa ho’i te ’ā’au o te tahi pae o rātou, ’e te vi’ivi’i ’ore ho’i i mua i te Atua, ’e ’ua māuruuru ho’i te Atua i te reira ;</p>
            <p class="verse"><strong>8</strong> E tē mana’o nei au ē, i haere mai rātou i ni’a nei nō te fa’aro’o i te parau au a te Atua, ’oia ïa, te parau ’o tē fa’aora i te vārua mamae ra.</p>
            <p class="verse"><strong>9</strong> Nō reira, ’ua ’oto roa tō’u ’ā’au i te mea ’ua tītauhia vau, nā roto i te fa’auera’a ’eta’eta i roa’a mai iā’u nō ’ō mai i te Atua ra, i te a’o atu ia ’outou mai te au i tā ’outou mau hara, ’ia fa’arahi i te mamae ’o tei mamae ra, ’eiaha rā nō te tāmāhanahana ’e nō te fa’aora i tō rātou ra mau puta ; ’e ’o tei ’ore i mamae ra, e ’ore ïa rātou e rave i te fa’a’amu’a i te parau au a te Atua ; e pātiahia rā tō rātou vārua, ’e e puta ho’i tō rātou ’ā’au marū i te tipi rahi ra.</p>
            <p class="verse"><strong>10</strong> ’Āre’a rā, rahi noa atu ā te ’ohipa, e mea ti’a roa iā’u ’ia rave mai te au i te mau fa’auera’a tu’utu’u ’ore a te Atua, ’e ’ia fa’a’ite atu ho’i ia ’outou i tā ’outou mau ’ohipa ’ī’ino ’e te mau ’ohipa vi’ivi’i, i mua i te mau ta’ata ’ā’au mā, ’e te ’ā’au ’oto, ’e i raro a’e ho’i i te hi’ora’a o te mata ha’avā o te Atua Manahope ra.</p>
            <p class="verse"><strong>11</strong> Nō reira, e mea ti’a roa iā’u ’ia parau atu ia ’outou i te parau mau, mai te au i te parau pāpū a te Atua ra. Inaha ho’i, te pure noa ra vau i te Fatu, ’e ’ua tae mai ra te parau iā’u, i te nā-’ō-ra’a mai ē : E Iakoba, ananahi e haere mai ’oe i roto i te hiero, ’e ’a fa’a’ite atu ai i te parau tā’u e hōro’a atu ia ’oe i teie nei mau ta’ata.</p>
            <p class="verse"><strong>12</strong> ’E i teienei, inaha, e tō’u mau taea’e, teie ïa te parau tā’u e fa’a’ite atu ia ’outou na, ’ua ha’amata te tahi pae o ’outou i te ’imi i te ’auro, ’e te ’ārio, ’e te mau huru ’ōfa’i metalo faufa’a roa, ’e ’ua ’ī ho’i teie nei fenua i te reira huru tao’a, ’o te fenua ho’i teie i fafauhia nō ’outou e nō tō ’outou ra hua’ai.</p>
            <p class="verse"><strong>13</strong> ’E ’ua ha’amaita’i mai te rima o te Atua ia ’outou ma te māuruuru rahi, i roa’a ai ia ’outou te mau tao’a e rave rahi ; ’e nō te mea ’ua rahi tā ’outou i tā tō ’outou mau taea’e, ’ua fa’ateiteihia ’outou i te te’ote’o o tō ’outou ’ā’au, ’e nō te moni rahi o tō ’outou mau ’ahu, i ’eta’eta ai tō ’outou ’ā’au e i teitei ai ho’i tō ’outou upo’o, ’e ’ua hāmani ’ino ’outou i tō ’outou mau taea’e, nō te mea ’ua mana’o ’outou ē, ’ua hau tō ’outou maita’i i tō rātou.</p>
            <p class="verse"><strong>14</strong> ’E i teienei, e tō’u mau taea’e, tē mana’o ra ānei ’outou ē, ’ua ti’ahia ’outou i te Atua i taua mea ra ? Inaha, tē parau atu nei au ia ’outou na, ’Aita roa. ’Ua fa’ahapa rā ’oia ia ’outou, ’e mai te mea e onoono ā ’outou i taua mau mea ra, e tae vave mai ïa tāna mau ha’avāra’a i ni’a iho ia ’outou.</p>
            <p class="verse"><strong>15</strong> ’Āhiri ’oia e fa’a’ite mai ia ’outou ē, e ti’a iāna ’ia hi’o i roto ia ’outou ’e ’ia ’ite i tā ’outou mau ’ohipa ’ī’ino, ’e e ti’a ho’i iāna ’ia tā’iri mai ia ’outou i raro i te repo, i te hi’ora’a hō’ē o tōna ra mata !</p>
            <p class="verse"><strong>16</strong> ’Āhiri ’oia e fa’aora ia ’outou i teie nei mau ’ohipa ’ī’ino ’e i teie nei ’ohipa vi’ivi’i. ’E ’āhiri ’outou e fa’aro’o i te parau nō tāna ra mau fa’auera’a, ’e ’eiaha e fa’ati’a i teie nei te’ote’o o tō ’outou ’ā’au ’ia ha’amou i tō ’outou mau vārua !</p>
            <p class="verse"><strong>17</strong> ’A feruri i tō ’outou mau taea’e mai tā ’outou e feruri ia ’outou iho na, ’e ’a aroha atu i te mau ta’ata ato’a ’e ’a hōro’a noa atu ho’i i tā ’outou tao’a, ’ia riro ato’a rātou ’ei feiā tao’a mai ia ’outou te huru.</p>
            <p class="verse"><strong>18</strong> ’E nā mua ’outou e ’imi ai i te tao’a, ’a mata na ’outou i te ’imi i te bāsileia o te Atua.</p>
            <p class="verse"><strong>19</strong> ’E ’ia roa’a ia ’outou te ti’aturira’a i te Mesia ra, e roa’a ato’a ïa ia ’outou te tao’a rahi, mai te mea e ’imi ’outou i te reira ; ’e ’ia ’imi ho’i ’outou i te reira nō te hina’aro ’ia fa’atupu i te maita’i—’oia ho’i, nō te fa’a’ahu i te feiā taha’a noa, ’e nō te fa’a’amu i te feiā po’ia, ’e nō te fa’ati’amā i te feiā tītī, ’e nō te hōro’a i te tauturura’a i te feiā ma’i ’e te feiā ’ati.</p>
            <p class="verse"><strong>20</strong> ’E i teienei, e tō’u mau taea’e, ’ua paraparau atu vau ia ’outou nō ni’a i te te’ote’o ; ’e ’o ’outou ’o tei hāmani ’ino i tō ’outou ta’ata tupu, ’e tei hāmani ’ino iāna nō te te’ote’o o tō ’outou ’ā’au i te mau mea tā te Atua i hōro’a mai nā ’outou, e aha ïa tā ’outou parau i te reira ?</p>
            <p class="verse"><strong>21</strong> ’Aita ānei ’outou e mana’o nei ē, e mea vi’ivi’i te reira mau mea i mua iāna ’o Tei Hamani i te ta’ata ato’a ra ? Hō’ē ā faufa’a rahi tō te tahi ta’ata ’e te tahi i mua i tōna ra mata. Nō te repo ho’i te mau ta’ata ato’a ; hō’ē noa iho ho’i tumu ’oia i hāmani ai ia rātou ato’a, ’oia ho’i, ’ia ha’apa’o rātou i tāna mau fa’auera’a ’e ’ia fa’ahanahana iāna ē a muri noa atu.</p>
            <p class="verse"><strong>22</strong> ’E i teienei, e fa’aoti au i te parau atu ia ’outou na nō ni’a i teie nei te’ote’o. ’E ’āhiri ’aita, e mea ti’a ïa iā’u ’ia paraparau atu i te tahi hara rahi a’e ia ’outou na, ’ua ’oa’oa rahi ïa tō’u ’ā’au ia ’outou.</p>
            <p class="verse"><strong>23</strong> Nō tā ’outou rā mau hara rahi roa i riro ai te parau a te Atua ’ei hōpoi’a rahi nā’u. Inaha ho’i, tē nā ’ō mai ra te Fatu : ’Ua ha’amata teie nei feiā i te rave i te mau ’ohipa ’ī’ino ; ’aita ho’i rātou i māramarama i te mau pāpa’ira’a mo’a ; ’e ’ua tītau rātou i te fa’ati’a ia rātou iho ’ia rave i te mau ’ohipa tai’ata, nō te mau mea i pāpa’ihia nō ni’a ia Davida ’e tāna ra tamaiti ia Solomona.</p>
            <p class="verse"><strong>24</strong> Inaha, e rave rahi tā Davida ’e tā Solomona mau vahine ’e te mau vahine tāvini ho’i, ’e e mea vi’ivi’i ho’i te reira i mua iā’u, tē nā reira mai ra te Fatu.</p>
            <p class="verse"><strong>25</strong> Nō reira, tē nā ’ō mai ra te Fatu : ’Ua arata’i mai au i teie nei feiā i rāpae i te fenua nō Ierusalema, nā roto i te mana o tō’u nei rima, ’ia ti’a iā’u ’ia fa’atupu i te tahi ’āma’a parauti’a iā’u nei nō te hua’ai o tē ōpū o Iosepha ra.</p>
            <p class="verse"><strong>26</strong> Nō reira, ’aita roa vau, ’o te Fatu te Atua, e fa’ati’a ’ia rave teie nei feiā i te mau mea i ravehia e te feiā i tahito ra.</p>
            <p class="verse"><strong>27</strong> Nō reira, e tō’u mau taea’e, ’a fa’aro’o mai iā’u, ’e ’a ha’apa’o na ho’i i te parau a te Fatu : ’Eiaha roa ho’i te hō’ē ta’ata i rotopū ia ’outou na e rave maori rā hō’ē noa iho vahine ; ’e te mau vahine tāvini ra ’eiaha roa ïa ’outou e rave i te hō’ē a’e.</p>
            <p class="verse"><strong>28</strong> ’Ua ’oa’oa ho’i au, ’o te Fatu te Atua, i te vahine vi’ivi’i ’ore ra. ’E e mea vi’ivi’i te tai’ata i mua iā’u nei ; tē nā reira mai ra te Fatu Sabaota.</p>
            <p class="verse"><strong>29</strong> Nō reira, ’ia ha’apa’o teie feiā i tā’u mau fa’auera’a e ti’a ai, tē nā reira mai ra te Fatu Sabaota ra, ’e ’ia ’ore rātou e nā reira e ’anatemahia te fenua nō rātou.</p>
            <p class="verse"><strong>30</strong> ’E ’ia hina’aro vau i te fa’atupu i te hua’ai nō’u ra, e fa’aue atu ïa vau i tō’u ra mau ta’ata ; ’ia ’ore rā vau ’ia nā reira, e ha’apa’o ïa rātou i teie mau mea nei, tē nā reira mai ra te Fatu Sabaota ra.</p>
            <p class="verse"><strong>31</strong> Inaha ho’i, ’ua ’ite a’enei au, ’o te Fatu, i te mamae, ’e ’ua fa’aro’o a’enei ho’i au i te ’oto o te mau tamāhine a tō’u nei mau ta’ata i te fenua ra nō Ierusalema ; ’oia ïa, i te mau fenua ato’a o tō’u ra mau ta’ata, nō te mau ’ohipa ’ī’ino ’e te mau ’ohipa vi’ivi’i a tā rātou ra mau tāne.</p>
            <p class="verse"><strong>32</strong> ’E tē nā ’ō mai ra te Fatu Sabaota, ’aita roa vau e fa’ati’a ’ia tae noa mai ā te ’oto o te mau tamāhine nehenehe a teie nei mau ta’ata, ’o tā’u i arata’i mai i rāpae i te fenua nō Ierusalema iā’u nei, nō te mau tāne o tō’u nei mau ta’ata, tē nā reira mai ra te Fatu Sabaota.</p>
            <p class="verse"><strong>33</strong> ’E e’ita roa ho’i rātou e arata’i ’ē atu i te mau tamāhine a tō’u nei mau ta’ata i te tītīra’a ra nō tō rātou ’ā’au marū, maori rā e fa’autu’a atu vau ia rātou i te tahi ’anatemara’a rahi ē tae noa atu i tō rātou ha’amoura’a ; e ’ore ho’i rātou e tai’ata mai tā te feiā i tahito ra, tē nā reira mai ra te Fatu Sabaota.</p>
            <p class="verse"><strong>34</strong> ’E i teienei, inaha, e tō’u mau taea’e, ’ua ’ite ’outou ē, ’ua hōro’ahia mai teie nei mau fa’auera’a i tō tātou ra metua tāne ia Lehi ; nō reira, ’ua ’ite ’ē na ’outou i te reira i te mātāmua, ’e ’ua fa’ahapa-rahi-hia ’outou ; i te mea ē, ’ua rave ’outou i teie mau mea ’o tā ’outou i ’ite ’eiaha e rave.</p>
            <p class="verse"><strong>35</strong> Inaha, ’ua rahi atu tā ’outou mau ’ohipa ’ī’ino i tā tō tātou ra mau taea’e, i tā te mau ’āti Lamana. ’Ua ha’amāuiui ’outou i te ’ā’au ’o tā ’outou mau vahine marū, ’e nō tō ’outou hi’ora’a ’ino i mua ia rātou i ’ore ai tā ’outou mau tamari’i i ti’aturi ia ’outou ra ; ’ua tae roa atu ho’i te ta’i o tō rātou ’ā’au i ni’a i te Atua nō ni’a ia ’outou. ’E nō te pāpū maita’i o te parau a te Atua i tae mai i raro nei ia ’outou ra, i ’oto rahi ai te mau ta’ata e rave rahi, mai te mea ra ē, i pātiahia na rātou i te mau puta hōhonu ra.</p>
            <p class="verse">E fāri’i te feiā tei mā te ’ā’au i te parau ’oa’oa a te Atua—’Ua hau atu tō te mau ’āti Lamana parauti’a i tō te mau ’āti Nephi—’Ua fa’aara Iakoba nō ni’a i te poreneia, te ti’a’ā, ’e te mau huru hara ato’a. Fātata 544–421H.M.</p>
            <p class="verse">=== Jacob Chapitre 3 ===</p>
            <p class="verse"><strong>1</strong> Inaha rā, ’ua hina’aro vau, ’o Iakoba, ’ia parau atu ia ’outou ’o tei mā te ’ā’au. Hi’o atu i te Atua ma te mana’o pāpū, ’e ’a pure atu iāna ma te fa’aro’o rahi, ’e nāna e tāmāhanahana mai ia ’outou i roto i tō ’outou mau ’ati, ’e nāna ho’i e tauturu mai ia ’outou, ’e e fa’atae mai i te fa’autu’ara’a i ni’a ia rātou ’o tē tītau ’ia ha’amou ia ’outou.</p>
            <p class="verse"><strong>2</strong> E ’outou ato’a tei mā te ’ā’au, ’a fa’ateitei mai i tō ’outou upo’o i ni’a ’e ’a fāri’i mai i te parau ’oa’oa a te Atua, ’e ’a rave i te fa’a’amu’a i tōna ra aroha ; ’ua ti’a ho’i ïa ia ’outou, ’ia mau pāpū tō ’outou ’ā’au, ē a muri noa atu.</p>
            <p class="verse"><strong>3</strong> ’’Ē, ’auē ho’i ē, ’auē ho’i ē, ’outou ’aore i mā te ’ā’au, ’o tei vi’ivi’i i teie nei ā mahana i mua i te aro o te Atua ; ’ia ’ore ’outou e tātarahapa e ’anatemahia te fenua nei nō ’outou na ; e nā te mau ’āti Lamana, ’o tei ’ore i vi’ivi’i mai ia ’outou na, ’āre’a rā ’ua ’anatemahia rātou i te ’anatemara’a rahi, e tā’iri ia ’outou ē tae noa atu i te ha’amoura’a.</p>
            <p class="verse"><strong>4</strong> ’E e tae vave mai te tau, ’ia ’ore ’outou e tātarahapa, e riro ïa tō ’outou fenua ’āi’a ia rātou ra ; ’e nā te Fatu te Atua e arata’i ’ē atu i te feiā parauti’a mai rotopū atu ia ’outou na.</p>
            <p class="verse"><strong>5</strong> Inaha, ’ua riro tō ’outou mau taea’e te mau ’āti Lamana ’ei mea parauti’a a’e ia ’outou, ’e ’o rātou ho’i tā ’outou i au ’ore nō tā rātou ’ohipa vi’ivi’i ’e te ’anatemara’a i tae mai i ni’a i tō rātou ra mau ’iri ; ’e ’aita ho’i i mo’e ia rātou te fa’auera’a a te Fatu, ’o tei hōro’ahia mai i tō tātou ra hui tupuna—’o tei nā ’ō mai ē, ’ia rave rātou hō’ē noa iho vahine, ’e te mau vahine tāvini ra, ’eiaha roa ïa ’ia ravehia, ’e ’eiaha ato’a ho’i te mau ’ohipa tai’ata ’ia ravehia i rotopū ia rātou ra.</p>
            <p class="verse"><strong>6</strong> ’E i teienei, tē ha’apa’o nei ā rātou i taua fa’auera’a ra ; nō reira, nō tō rātou fa’aro’o ’e te ha’apa’o maita’i i teie nei fa’auera’a, ’aita roa te Fatu te Atua e ha’amou ia rātou, e aroha mai rā ’oia ia rātou ; ’e tē vai ra te tau e riro mai rātou ’ei feiā ha’amaita’ihia.</p>
            <p class="verse"><strong>7</strong> Inaha, ’ua here te mau tāne i tā rātou mau vahine, ’e ’ua here te mau vahine i tā rātou mau tāne ; ’e ’ua here tā rātou mau tāne ’e tā rātou mau vahine i tā rātou mau tamari’i ; ’e nō te mau ’ohipa ’ī’ino ho’i a tō rātou ra mau metua, i tupu ai tō rātou ti’aturi ’ore ’e te ’ino’ino ia ’outou ; nō reira, e aha atu ho’i tō ’outou maita’i i tō rātou i mua i te aro o Tei Hamani ia ’outou ?</p>
            <p class="verse"><strong>8</strong> E tō’u mau taea’e ē, tē mata’u ra vau, ’ia ’ore ’outou ’ia tātarahapa i tā ’outou mau hara, e hau atu te ’uo’uo o tō rātou ’iri i tō ’outou, ’ia fa’ati’ahia ’outou e rātou ato’a i mua i te terōno o te Atua ra.</p>
            <p class="verse"><strong>9</strong> Nō reira, e hōro’a atu vau i te hō’ē fa’auera’a ia ’outou na, ’o te parau ïa a te Atua, ’e ’eiaha roa ’outou e fa’a’ino fa’ahou ia rātou nō te huru ’ere’ere o tō rātou iri ; ’e ’eiaha ho’i ’outou e fa’a’ino fa’ahou ia rātou nō tā rātou ra mau ’ohipa vi’ivi’i ; ’ia ha’amana’o rā ’outou i tā ’outou iho mau ’ohipa vi’ivi’i, ’e ’ia ha’amana’o ho’i ē, nō tō rātou mau metua i tae mai ai tō rātou huru vi’ivi’i.</p>
            <p class="verse"><strong>10</strong> Nō reira, ’ia ha’amana’o ’outou i tā ’outou mau tamari’i, ’e te ’oto rahi tā ’outou i fa’atupu i roto i tō rātou ’ā’au nō te hi’ora’a ha’apa’o ’ore tā ’outou i rave i mua ia rātou ; ’e ’oia ato’a, ’ia ha’amana’o ’outou ē, nā tā ’outou mau ’ohipa vi’ivi’i e ha’amou i tā ’outou mau tamari’i, ’e e ha’apu’ehia ïa tā rātou ra mau hara i ni’a i tō ’outou upo’o i te mahana hope’a ra.</p>
            <p class="verse"><strong>11</strong> E tō’u mau taea’e ē, ’a fa’aro’o mai na i tā’u nei mau parau ; ’a fa’aaraara i te mau mana’o o tō ’outou na vārua ; ’a fa’a’āueue ia ’outou iho, ’e ’ia ara mai ’outou i te ta’oto o te pohe ra ; ’a tātara ia ’outou iho i te mau ’ati o hade ra, ’ia ’ore ’outou ’ia riro ’ei mau melahi nā te diabolo ra, ’a hurihia ai i raro i taua roto auahi ra ’e te gopheri, ’oia ho’i te pohe piti ra.</p>
            <p class="verse"><strong>12</strong> ’E i teienei, ’ua parau vau, ’o Iakoba, e rave rahi atu ā mau mea i te mau ta’ata o Nephi ra, ma te fa’aara atu ia rātou i te ’ino nō te poreneia, ’e te ti’a’ā, ’e te mau huru hara ato’a ra, ma te fa’a’ite atu ho’i ia rātou i te mau utu’a ’ino rahi nō te reira.</p>
            <p class="verse"><strong>13</strong> ’Aita e ti’a ’ia pāpa’ihia i ni’a iho i teie nei mau ’api te hānere o te tufa’a o te mau parau a teie nei mau ta’ata, ’o tē tupu noa ra i te rahi ; i ni’a rā i te mau ’api rarahi ra ’ua pāpa’ihia te mau mea e rave rahi i ravehia e rātou ra, tā rātou mau tama’i, e tā rātou mau mārōra’a, ’e te hau o tō rātou ra mau ari’i.</p>
            <p class="verse"><strong>14</strong> ’Ua parauhia teie nei mau ’api, te mau ’api a Iakoba, ’e ’ua hāmanihia te reira e te rima o Nephi ra. ’E tē fa’aoti nei au i teie nei mau parau.</p>
            <p class="verse">’Ua ha’amori te mau peropheta ato’a i te Metua nā roto i te i’oa o te Mesia—’Ua riro tā Aberahama pūpūra’a ia Isaaka ’ei taipe nō te Atua ’e tāna Tamaiti fānau tahi—E mea ti’a roa i te mau ta’ata ato’a ’ia fa’ahau ia rātou iho i te Atua nā roto i te Tāra’ehara—E pāto’i te mau ’āti Iuda i te ’ōfa’i tihi. Fātata 544–421H.M.</p>
            <p class="verse">=== Jacob Chapitre 4 ===</p>
            <p class="verse"><strong>1</strong> I teienei inaha, i muri a’era, ’ua ha’api’i rahi atu vau, ’o Iakoba, i tō’u ra mau ta’ata nā roto i te parau, (’aita e ti’a iā’u ’ia pāpa’i, maori rā, e ma’a parau iti o tā’u mau parau, nō te mea, e mea rave ’atā te ’ō’otira’a i tā mātou mau parau i ni’a iho i te mau ’api metalo nei) ’e ’ua ’ite mātou ē, e mea ti’a roa ’ia vai māite te mau mea i pāpa’ihia i ni’a i te mau ’api.</p>
            <p class="verse"><strong>2</strong> ’O te mau mea rā tā mātou e pāpa’i i ni’a i te tahi atu ā mea, maori rā i ni’a i te mau ’api metalo, e mou ïa ’e e mo’e roa atu ; ’ua ti’a rā ia mātou ’ia pāpa’i i te tahi mau parau iti i ni’a i te mau ’api, ’o tā mātou e hōro’a atu i tā mātou mau tamari’i, ’e i tō mātou mau taea’e here, i te māramarama iti i tō mātou huru, ’e te huru ho’i o tō rātou ra metua—</p>
            <p class="verse"><strong>3</strong> I teienei tē ’oa’oa nei mātou i te reira ; ’e tē ’ohipa nei ho’i mātou ma te itoito ’ia ’ō’oti i teie nei mau parau i ni’a i te mau ’api, ma te ti’aturi e fāri’i tō mātou mau taea’e here ’e tā mātou mau tamari’i i te reira ma te ’ā’au ’oao’a, ’e ’ia ’imi ho’i i tei ni’a i te reira, ’ia ti’a ia rātou ’ia ha’api’i ma te ’oa’oa e ’eiaha ma te ’oto, ’eiaha ho’i ma te vahavaha, i te mau mea nō ni’a i tō rātou ra nā metua mātāmua.</p>
            <p class="verse"><strong>4</strong> ’E teie ho’i te tumu ’ua pāpa’i mātou i teie nei mau mea, ’ia ’ite rātou ē, ’ua ’ite mātou i te parau nō te Mesia, ’e tē vai nei tō mātou ti’aturira’a nō ni’a i tōna ra hanahana e rave rahi hānere matahiti hou tōna ra taera’a mai ; ’e e ’ere ’o mātou ana’e tei ti’aturi i tōna ra hanahana, te mau peropheta mo’a pā’āto’a rā ho’i nā mua atu ia mātou nei.</p>
            <p class="verse"><strong>5</strong> Inaha, ’ua ti’aturi rātou i te Mesia, ’e ’ua ha’amori ho’i i te Metua i tōna ra i’oa ; ’e tē ha’amori ato’a nei ho’i mātou i te Metua i tōna ra i’oa. ’E teie ho’i te tumu i ha’apa’o ai mātou i te ture a Mose, tē fa’aarata’i nei te reira i tō mātou nei vārua iāna ra ; ’e nō reira i ha’amo’ahia ai te reira ’ei parauti’a nā mātou, mai tei ha’apa’o-ato’a-hia ia Aberahama i te mēdēbara, ’a ha’apa’o ai ’oia i te mau fa’auera’a a te Atua nō te pūpūra’a atu i tāna ra tamaiti ia Isaaka, ’o te taipe ïa nō te Atua ’e tāna ra Tamaiti fānau tahi.</p>
            <p class="verse"><strong>6</strong> Nō reira, ’ua ’imi mātou i tā te mau peropheta ra, ’e tei ia mātou te mau heheura’a e rave rahi ’e te vārua nō te tohu ; ’e nō te mea, tē vai ra teie mau ’itera’a pāpū ia mātou nei, ’ua roa’a ïa ia mātou te ti’aturi, ’e ’ua riro tō mātou fa’aro’o ’ei mea ’āueue ’ore, ’e ’ua ti’a ato’a ho’i ia mātou ’ia fa’aue nā roto i te i’oa o Iesu, ’e e fa’aro’o mai te mau tumu rā’au ia mātou, ’e te mau mou’a, ’e te mau ’are miti.</p>
            <p class="verse"><strong>7</strong> ’Āre’a rā, ’ua fa’a’ite mai te Fatu te Atua ia mātou i tō mātou paruparu, ’ia ’ite mātou ē, nā roto i tōna ra maita’i ’e tōna ra ho’i mau aroha rahi i te mau tamari’i a te ta’ata nei, i ti’a ai ia mātou ’ia rave i taua mau mea nei.</p>
            <p class="verse"><strong>8</strong> Inaha, e mea fa’ahiahia ’e e mea māere te mau ’ohipa a te Fatu. ’Aita roa e ti’a ’ia ’imi i te mau hōhonura’a nō te mau parau ’aro nāna ra ; ’e ’aita roa ho’i e ti’a i te ta’ata ’ia ’imi pāpū i tāna ato’a ra mau rāve’a. ’E ’aita ho’i e ta’ata tei ’ite i tōna mau haere’a, maori rā ’ia heheuhia mai ïa iāna ra ; nō reira, e tō’u mau taea’e, ’eiaha ’outou e vahavaha i te mau heheura’a a te Atua ra.</p>
            <p class="verse"><strong>9</strong> Inaha ho’i, nā roto i te mana o tāna ra parau i tae mai ai te ta’ata i ni’a i te fenua nei, tei hāmanihia e te mana o tāna ra parau. Nō reira, mai te mea ē ’ua ti’a i te Atua ’ia parau, ’e ’ua tupu ihora teie nei ao, ’e ’ia parau, ’e ’ua oti ihora te ta’ata i te hāmanihia, inaha, e aha e ’ore e ti’a ai ’ia fa’aue i te fenua, ’e te mau ’ohipa i hāmanihia e tōna ra rima i ni’a i te fenua nei, mai tei au i tōna ra mana’o ’e tōna ra hina’aro ho’i ?</p>
            <p class="verse"><strong>10</strong> Nō reira, e tō’u mau taea’e, ’eiaha ’outou e tītau ia a’o atu i te Fatu, ’ia fāri’i mai rā i te a’ora’a nō ’ō mai iāna ra. Inaha ho’i, ’ua ’ite na ho’i ’outou iho ē, tē a’o mai ra ’oia ma te pa’ari, ’e ma te parauti’a, ’e ma te aroha rahi, i ni’a iho i tāna ato’a ra mau ’ohipa.</p>
            <p class="verse"><strong>11</strong> Nō reira, e tō’u mau taea’e here, ’ia fa’a’āfaro ’outou ia ’outou iho iāna nā roto i te tāra’ehara a te Mesia, tāna ra Tamaiti fānau tahi, ’ia roa’a ia ’outou te ti’afa’ahoura’a, mai te au i te mana o te ti’afa’ahoura’a i roto i te Mesia ra, ’e ’ia pūpūhia ho’i ’outou ’ei oho mātāmua nō te Mesia i te Atua, ma te fāri’i i te fa’aro’o, e ma te fāri’i ho’i i te ti’aturira’a pāpū i te hanahana nā roto iāna ra, hou ’oia e fa’a’ite mai ai iāna iho i te tino nei.</p>
            <p class="verse"><strong>12</strong> ’E i teienei, e au mau here ē, ’eiaha ’outou e māere i te mea ’ua parau atu vau i teie nei mau mea ia ’outou ; e aha ho’i e ’ore e parau ai nō ni’a i te tāra’ehara a te Mesia, ’e ’ia fāri’i i te ’ite ti’a nō ni’a iāna ra, ’e te ’ite ho’i nō ni’a i te ti’afa’ahoura’a ’e te ao a muri atu ?</p>
            <p class="verse"><strong>13</strong> Inaha, e tō’u mau taea’e, ’o tei tohu ra, ’ia tohu ïa ’oia i tei au i te ’ite o te ta’ata nei ; tē parau mai ra te Vārua i te parau mau ’e ’aita ’oia e ha’avare. Nō reira, tē parau ra ’oia i te huru mau o te mau mea e vai nei, ’e te huru mau ho’i o te mau mea e vai a muri a’e ; nō reira, ’ua fa’a’ite-pāpū-hia mai teie nei mau mea ia tātou nei, nō te fa’aorara’a o tō tātou mau vārua. Inaha rā, e ’ere tātou ana’e ra tei ’ite i teie nei mau mea ; ’ua parau ato’a atu ho’i te Atua i te reira i te mau peropheta i tahito ra.</p>
            <p class="verse"><strong>14</strong> Inaha rā, e feiā ’ā’au ’eta’eta ho’i te mau ’āti Iuda ; ’e ’ua vahavaha rātou i te mau parau pāpū, ’e ’ua taparahi ho’i rātou i te mau peropheta, ’e ’ua tītau ho’i i te mau mea ’aore i ti’a ia rātou ’ia ’ite. Nō reira, nō tō rātou matapō, ’o tei tae i ni’a ia rātou nō te tītaura’a i te mau mea ’aore i ti’a ia rātou ’ia rave ra, ’ia ma’iri rātou e ti’a ai ; ’ua rave ’ē ho’i te Atua i tāna ra mea pāpū mai ia rātou ra, ’e ’ua hōro’a atu ia rātou i te mau mea e rave rahi tei ’ore i hāro’aro’ahia e rātou, nō te mea ’ua hina’aro rātou i te reira. ’E nō te mea ’ua hina’aro rātou i te reira, ’ua nā reira te Atua, ’ia turori rātou.</p>
            <p class="verse"><strong>15</strong> ’E i teienei, tē arata’i-noa-hia nei au, ’o Iakoba, e te Vārua ’ia tohu ; ’e ’ua ’ite ho’i au nā roto i te mau ’ohipa a te Vārua i roto iā’u nei ē, nō te turorira’a o te ’āti Iuda e pāto’i ai rātou i te ’ōfa’i tei au ’ia tu’uhia i raro, ’ia ti’a ia rātou ’ia patu i te hō’ē niu ’āueue ’ore i ni’a iho.</p>
            <p class="verse"><strong>16</strong> Inaha rā, mai te au i te mau pāpa’ira’a mo’a, e riro teie nei ’ōfa’i ’ei niu rahi ’e te fa’ahope’a, ’e te ’āueue ’ore ho’i, ’e i ni’a iho i te reira e ti’a ai i te mau ’āti Iuda ’ia patu.</p>
            <p class="verse"><strong>17</strong> ’E i teienei, e au mau here, nāhea e ti’a ai ia rātou, tei pāto’i i te niu mau, ’ia patu i ni’a iho i te reira, ’e ’ia riro mai taua ’ōfa’i ra ’ei ’ōfa’i tihi nō rātou ?</p>
            <p class="verse"><strong>18</strong> Inaha, e tō’u mau taea’e here, e ha’amāramarama atu vau i teie nei parau ’aro ia ’outou na ; ’ia ’ore au e riro noa atu i te ’āueue-’ē-hia i tō’u nei ha’apa’o maita’i i te Vārua, ’e ’ia turori ho’i i tō’u onoono-rahi-ra’a ia ’outou.</p>
            <p class="verse">Tē fa’ahiti ra Iakoba i te mau parau a Zenosa nō ni’a i te parabole nō te mau tumu ’ōlive ’atu’atuhia e te mea ’ōviri—’Ua fa’aauhia te reira ia ’Īserā’ela ’e te mau ’Ētene—’Ua fa’a’ite-ātea-hia te ha’apurarara’a ’e te ha’aputuputura’a o ’Īserā’ela—’Ua fa’ahitihia te tahi mau parau nō ni’a i te mau ’āti Nephi ’e te mau ’āti Lamana ’e tō te mau hua’ai ato’a nō te ’utuāfare o ’Īserā’ela—E poihia te mau ’Ētene i roto i te ’utuāfare o ’Īserā’ela—I te hope’a e pa’apa’a te ’ō vine. Fātata 544–421H.M.</p>
            <p class="verse">=== Jacob Chapitre 5 ===</p>
            <p class="verse"><strong>1</strong> Inaha, e tō’u mau taea’e, ’aita ānei ’outou i ha’amana’o i te tai’ora’a i te mau parau a te peropheta Zenosa, ’o tāna i parau i te ’utuāfare nō ’Īserā’ela, i te nā-’ō-ra’a ē :</p>
            <p class="verse"><strong>2</strong> ’A fa’aro’o mai, ’outou e te ’utuāfare nō ’Īserā’ela, ’a fa’aro’o mai i te parau nā’u nei, te hō’ē peropheta nā te Fatu.</p>
            <p class="verse"><strong>3</strong> Inaha ho’i, tē nā ’ō mai ra te Fatu : E fa’aau vau ia ’oe, e te ’utuāfare nō ’Īserā’ela, i te hō’ē tumu ’ōlive ’atu’atuhia, tā te hō’ē ta’ata i rave ’e i ’atu’atu i roto i tāna ra ’ō vine ; e tupu a’era te reira, e pa’ari atu ra, e ha’amata ihora i te ha’apohe.</p>
            <p class="verse"><strong>4</strong> ’E i muri a’era, ’ua haere atu ra te Fatu o te ’ō vine, ’e ’ua ’ite ihora ’oia ē tē ha’amata ra tāna tumu ’ōlive i te ha’apohe ; ’e ’ua parau a’era ’oia : E tope au i te reira, e ’ūtaru, ’e e ’atu’atu i te reira, penei a’e ’o te ’ōteo mai te mau ’āma’a ri’i ’āpī, ’e ’aita te reira e pohe.</p>
            <p class="verse"><strong>5</strong> ’E i muri a’era, ’ua tope ihora ’oia i te reira, ’ua ’ūtaru ihora i te reira, ’e ’ua ’atu’atu ihora ho’i i te reira mai te au i tāna ra parau.</p>
            <p class="verse"><strong>6</strong> ’E i muri a’era, ’ia hope a’era e rave rahi mahana, ’ōteo ri’i mai ra te mau ’āma’a ri’i ’e te ’āpī ra ; inaha rā, ’ua pohe ihora te ’ōmou.</p>
            <p class="verse"><strong>7</strong> ’E i muri a’era, ’ua ’ite atu ra te fatu o te ’ō vine i te reira, ’e ’ua parau atu ra ’oia i tōna tāvini : E ’oto vau ’ia ’ere au i teie nei tumu rā’au ; nō reira, ’a haere ’oe, ’e ’a rave mai i te mau ’āma’a o te tumu ’ōlive ’ōviri, ’e ’a ’āfa’i mai i te reira iā’u nei, ’e e ’ōfene ’ē tāua i taua mau ’āma’a rarahi ’e te ’ōriorio ra, ’e e huri taua i te reira i roto i te auahi ’ia pa’apa’a.</p>
            <p class="verse"><strong>8</strong> ’E inaha, tē nā ’ō mai ra te Fatu o te ’ō vine ra, e hōpoi ’ē atu vau i teie mau ’āma’a ri’i ’āpī e rave rahi, ’e e poi au i te reira i te vāhi tā’u e hina’aro ; e noa atu e pohe te a’a o teie nei tumu rā’au, e ti’a iā’u ’ia fa’aherehere i te mā’a nō te reira nā’u iho ; nō reira, e rave mai au i teie mau ’āma’a ri’i ’āpī, ’e e poi ai au i te reira i te vāhi tā’u e hina’aro.</p>
            <p class="verse"><strong>9</strong> ’A rave ’oe i te mau ’āma’a o te tumu ’ōlive ’ōviri ra, ’e ’a poi i te reira i te vāhi o taua mau ’āma’a mau ra ; ’e teie ’o tā’u i tāpū iho nei, e huri au i te reira i roto i te auahi ’ia pa’apa’a, ’ia ’ore te reira ’ia fa’aapiapi i tā’u ’ō vine.</p>
            <p class="verse"><strong>10</strong> ’E i muri a’era, ’ua rave te tāvini o te Fatu o te ’ō vine ra mai te au i te parau a te Fatu o te ’ō vine ra, ’e ’ua poi ihora ’oia i te mau ’āma’a o te tumu ’ōlive ’ōviri ra.</p>
            <p class="verse"><strong>11</strong> ’E ’ua fa’aue ihora te Fatu o te ’ō vine ’ia ’ūtaruhia ’e ’ia topehia ’e ’ia ’atu’atuhia te reira, i te nā-’ō-ra’a mai i tōna tāvini : E ’oto vau ’ia pohe teie nei tumu rā’au ; nō reira, i nā reira ai au penei a’e ’o te fa’aora vau i te mau a’a nō te reira ’ia ’ore te reira ’ia pohe, ’ia ti’a iā’u ’ia fa’aora i te reira nō’u.</p>
            <p class="verse"><strong>12</strong> Nō reira, ’a haere atu ’oe ; ’a tīa’i i te tumu rā’au, e ’atu’atu i te reira mai te au i tā’u ra mau parau.</p>
            <p class="verse"><strong>13</strong> E tanu vau i teie i te pae ātea ’ē o tā’u ’ō vine, i te vāhi tā’u e hina’aro, ’aita tā ’oe e parau i te reira ; ’e e nā reira vau ’ia ti’a iā’u ’ia fa’aora i te mau ’āma’a mau nō taua tumu rā’au ra nā’u iho ; ’e ’oia ato’a, ’ia ha’apu’e au i te mā’a nō te reira i te tau mau ra nā’u iho ; ’e ’ua ’oto ho’i au ’ia pohe teie tumu rā’au ’e tōna ato’a ra mā’a.</p>
            <p class="verse"><strong>14</strong> ’E i muri a’era, ’ua haere atu ra te Fatu o te ’ō vine i tōna haere’a, ’e ’ua huna atu ra ’oia i te mau ’āma’a mau o te tumu ’ōlive ’atu’atuhia ra i te mau pae ātea ’ē roa o te ’ō vine ra, te tahi ’āma’a i te tahi pae, ’e te tahi ’āma’a i te tahi pae, mai te au i tōna ra hina’aro ’e tōna ra mana’o.</p>
            <p class="verse"><strong>15</strong> ’E i muri a’era, ’ia maoro te tau, ’ua parau atu ra te Fatu o te ’ō vine i tōna ra tāvini : Mai e haere taua i raro i te ’ō vine, e ’ohipa tāua i roto i te ’ō vine.</p>
            <p class="verse"><strong>16</strong> ’E i muri a’era, ’ua haere atu ra te Fatu o te ’ō vine e tōna ra tāvini ato’a i raro i te ’ō vine e rave i te ’ohipa. ’E i muri a’era, ’ua parau mai ra te tāvini i tōna Fatu : Inaha, ’a hi’o mai na ; a hi’o na i te tumu rā’au.</p>
            <p class="verse"><strong>17</strong> ’E i muri a’era, ’ua hi’o atu ra te Fatu o te ’ō vine ’e ’ua ’ite atu ra ’oia i te tumu rā’au i poihia i te mau ’āma’a o te ’ōlive ’ōviri ra ; ’e ’ua tupu te reira ’e tē fa’ahotu mai ra i te mā’a. ’E ’ua ’ite a’era ’oia ē e mea maita’i te reira ; ’e te mā’a nō te reira mai tō te mā’a mau ïa.</p>
            <p class="verse"><strong>18</strong> ’E ’ua parau atu ra ’oia i te tāvini : Inaha, ’ua roa’a i te mau ’āma’a o te tumu ’ōlive ’ōviri ra te pape o te a’a ra, ’e ’ua tupu taua a’a ra i te pūai rahi ; ’e nō te pūai rahi o taua a’a ra i fa’ahotu mai ai te mau ’āma’a ’ōviri ra i te mā’a mau. I teienei, ’āhiri ’aita taua i poi i teie nei mau ’āma’a, ’ua pohe taua tumu rā’au ra. ’E i teienei, inaha, e ha’apu’e au i te mā’a e rave rahi tā te tumu rā’au i fa’ahotu mai ra ; ’e e ha’apu’e au i te mā’a nō te reira nā’u iho, nō te tau au ra.</p>
            <p class="verse"><strong>19</strong> ’E i muri a’era, ’ua parau atu ra te Fatu o te ’ō vine i te tāvini : ’A haere mai na, e haere taua i te pae ātea ’ē o te ’ō vine nei, ’e e hi’o taua ’e ’aita ānei te mau ’āma’a mau o te tumu rā’au i fa’ahotu rahi ato’a mai i te mā’a, ’ia ti’a iā’u ia ha’apu’e i te mā’a nō te reira nā’u iho nō te tau au ra.</p>
            <p class="verse"><strong>20</strong> ’E i muri a’era, ’ua haere atu ra rāua i te pae tā te fatu i huna i te mau ’āma’a mau nō te tumu rā’au, ’e ’ua parau atu ra ’oia i te tāvini : ’A hi’o na i teie ; ’e ’ua ’ite a’era ’oia ē ’ua fa’ahotu mai tō te mātāmua ra e rave rahi mā’a ; ’e ’ua ’ite ato’a a’era ho’i ’oia e mea maita’i. ’E ’ua parau atu ra ’oia i te tāvini : ’A rave i te mā’a nō ni’a i te reira, ’e ’a ha’apu’e nō te tau au ra, ’ia ti’a iā’u ’ia fa’aherehere i te reira nā’u iho ; inaha ho’i, tē nā ’ō mai ra ’oia : E mea maoro tō’u ’atu’atura’a i te reira, ’e ’ua fa’ahotu mai te reira i te mau mā’a e rave rahi.</p>
            <p class="verse"><strong>21</strong> ’E i muri a’era, ’ua parau mai ra te tāvini i tōna ra Fatu : E aha ’oe i haere mai ai i’ō nei nō te tanu i teie nei tumu rā’au, ’e ’aore rā i teie ’āma’a o te tumu rā’au ? Inaha ho’i, e vāhi ’ino roa teie nō te fenua tā’āto’a o tā ’oe ’ō vine.</p>
            <p class="verse"><strong>22</strong> ’E ’ua parau atu ra te Fatu o te ’ō vine iāna : ’Eiaha ’oe e a’o mai iā’u nei ; ’ua ’ite ho’i au ē, e mea ’ino te repo i’ō nei ; nō reira, ’ua parau atu vau ia ’oe ē, ’ua ’atu’atu maoro vau i te reira, ’e ’ua ’ite ho’i ’oe ē, ’ua fa’ahotu rahi mai te reira i te mā’a.</p>
            <p class="verse"><strong>23</strong> ’E i muri a’era, ’ua parau atu ra te Fatu o te ’ō vine i tōna tāvini : Hi’o mai na ; inaha, ’ua tanu ato’a vau i te tahi ā ’āma’a nō taua tumu rā’au ra ; ’e ’ua ’ite ho’i ’oe ē, ’ua hau teie vāhi i te ’ino i tō te mātāmua ra. ’A hi’o na rā i te tumu rā’au. E mea maoro tō’u ’atu’atura’a i te reira, ’e ’ua fa’ahotu rahi mai te reira i te mā’a ; nō reira, ’a pāfa’i i te reira, ’e ’a ha’apu’e nō te tau au ra, ’ia ti’a iā’u ’ia fa’aherehere i te reira nā’u iho.</p>
            <p class="verse"><strong>24</strong> ’E i muri a’era, ’ua parau fa’ahou atu ra te Fatu o te ’ō vine i tōna tāvini : Hi’o mai na, inaha ’ua tanu vau i te tahi ā ’āma’a ; inaha ’ua ’atu’atu ato’a ho’i au i te reira, ’e ’ua fa’ahotu mai te reira i te mā’a.</p>
            <p class="verse"><strong>25</strong> ’E ’ua parau atu ra ’oia i te tāvini : Hi’o mai na ’e ’a hi’o na i tō te hope’a. Inaha, ’ua tanu vau i teie i roto i te vāhi maita’i o te repo ; ’e ’ua ’atu’atu maoro vau i te reira, ’e ’ua fa’ahotu mai te tahi pae ana’e o teie tumu rā’au i te mā’a mau ; ’e te tahi atu pae o te tumu rā’au ’ua fa’ahotu mai ïa i te mā’a ’ōviri ; inaha, hō’ē ā tā’u ’atu’atura’a i teie tumu rā’au i te tahi atu mau tumu rā’au.</p>
            <p class="verse"><strong>26</strong> ’E i muri a’era, ’ua parau atu ra te Fatu o te ’ō vine i te tāvini : ’A ’ōfene ’ē i te mau ’āma’a tei ’ore i fa’ahotu mai i te mā’a maita’i, ’e ’a huri atu ia rātou i roto i te auahi.</p>
            <p class="verse"><strong>27</strong> Inaha rā, ’ua parau mai ra te tāvini iāna : ’Ia tope tāua i te reira, ’e ’ia ’ūtaru i te reira, ’e ’ia ’atu’atu i te reira ’e ’ia maoro iti a’e, penei a’e ’o te fa’ahotu mai te reira i te mā’a maita’i nā ’oe, ’ia ti’a ia ’oe ’ia ha’apu’e i te reira nō te tau au ra.</p>
            <p class="verse"><strong>28</strong> ’E i muri a’era, ’ua ’atu’atu ihora te Fatu o te ’ō vine ’e te tāvini ato’a o te Fatu o te ’ō vine ra i te mau mā’a ato’a o te ’ō vine ra.</p>
            <p class="verse"><strong>29</strong> ’E i muri a’era, i te ma’irira’a te hō’ē tau roa, ’e ’ua parau atu ra te Fatu o te ’ō vine i tōna tāvini : ’A haere mai na, e haere tāua i raro i te ’ō vine, ’ia ti’a ia tāua ’ia ’ohipa fa’ahou i roto i te ’ō vine ra. Inaha ho’i, teie mai nei te tau, ’e ’ua fātata roa mai te hope’a ; nō reira, ’ia ha’apu’e au i te mā’a nā’u iho nō te tau au e ti’a ai.</p>
            <p class="verse"><strong>30</strong> ’E i muri a’era, ’ua haere atu ra te Fatu o te ’ō vine ’e te tāvini ato’a i raro i te ’ō vine ; ’e ’ua tae atu ra rāua i te tumu rā’au i ’ōfene-’ē-hia tōna ra mau ’āma’a mau, ’e i poihia ho’i i te mau ’āma’a ’ōviri ra ; ’E inaha, ’ua ’ī roa taua tumu rā’au ra i te mau huru mā’a ato’a.</p>
            <p class="verse"><strong>31</strong> ’E i muri a’era, ’ua tāmata ihora te Fatu o te ’ō vine i te mā’a, ē hope roa a’e te mau huru ato’a ra. ’E ’ua parau atu ra te Fatu o te ’ō vine : Inaha, e mea maoro tō taua ’atu’atura’a i teie nei tumu rā’au, ’e ’ua ha’apu’e au i te mā’a e rave rahi nā’u iho nō te tau au ra.</p>
            <p class="verse"><strong>32</strong> Inaha rā, i teie nei tau ’ua fa’ahotu rahi mai te reira i te mā’a, ’e ’aita roa hō’ē a’e mā’a maita’i nō te reira. ’E inaha, ’ua rau te huru o te mau mā’a ’ino ato’a ; ’e ’aita roa tā’u e faufa’a i te reira, rahi noa atu ā tā taua ’ohipa ; ’e i teienei, ’ua ’oto vau ’o te ’ere au i teie tumu rā’au.</p>
            <p class="verse"><strong>33</strong> ’E ’ua parau atu ra te Fatu o te ’ō vine i te tāvini : E aha tā taua e rave i teie nei tumu rā’au, ’ia fa’aherehere fa’ahou vau i te mā’a maita’i nā’u iho nei ?</p>
            <p class="verse"><strong>34</strong> ’E ’ua parau mai ra te tāvini i tōna Fatu : Inaha, nō te mea i poi ’oe i te mau ’āma’a o te tumu ’ōlive ’ōviri ra, ’ua tauturu ïa te reira i te mau a’a i ora ai te reira ’e ’aita i pohe ; nō reira, tē ’ite nei ïa ’oe ē tē maita’i noa ra ā te reira.</p>
            <p class="verse"><strong>35</strong> ’E i muri a’era, ’ua parau atu ra te Fatu o te ’ō vine i tōna tāvini : ’Aita roa tō teie tumu rā’au e faufa’a iā’u nei, ’e ’aita ato’a ho’i tō te mau a’a e faufa’a iā’u nei mai te mea e fa’ahotu noa mai te reira i te mā’a ’ino.</p>
            <p class="verse"><strong>36</strong> ’Āre’a rā, ’ua ’ite au ē, e mea maita’i te mau a’a, ’e ’ua fa’aherehere ho’i au i te reira nō tā’u iho ’ōpuara’a ; ’e nō tō rātou pūai rahi ’ua fa’ahotu mai te reira i te mā’a mau nā ni’a mai i te mau ’āma’a ’ōviri ra.</p>
            <p class="verse"><strong>37</strong> Inaha ho’i, ’ua tupu mai te mau ’āma’a ’ōviri ra, ’e ’ua hau tō rātou pūai i tō te mau a’a nōna ra ; ’e nō te mea ’ua hau te pūai o te mau ’āma’a ’ōviri i tō te mau a’a nōna ra, ’ua fa’ahotu mai te reira i te mā’a ’ino e rave rahi ; ’e nō te mea ho’i ’ua fa’ahotu mai te reira i te mā’a ’ino e rave rahi, ’ua ’ite ’oe ē, tē tupu noa ra te pohe ; ’e e ’ino vave te reira, ’e e hurihia i roto i te auahi, maori rā ’ia ’imi taua i te rāve’a nō te fa’aherehere i te reira.</p>
            <p class="verse"><strong>38</strong> ’E i muri a’era, ’ua parau atu ra te Fatu o te ’ō vine i tōna tāvini : E haere tāua i raro i te pae ātea ’ē o te ’ō vine, ’ia ’ite ē ’ua fa’ahotu ato’a mai ānei te mau ’āma’a mau i te mā’a ’ino.</p>
            <p class="verse"><strong>39</strong> ’E i muri a’era, ’ua haere atu ra rāua i raro i te pae ātea ’ē o te ’ō vine. ’E i muri a’era, ’ua ’ite a’era rāua ē, ’ua ’ino roa ato’a te mā’a o te mau ’āma’a mau ; ’oia ïa, te mātāmua ’e te piti ’e te hope’a ato’a ho’i ; ’e ’ua ’ino roa ho’i rātou ato’a ra.</p>
            <p class="verse"><strong>40</strong> ’E ’ua vī taua pae o te tumu rā’au tei fa’ahotu mai i te mā’a maita’i i te mā’a ’ino o te tumu rā’au hope’a ra, i ’ōriorio ai taua ’āma’a ra ’e ’ua pohe roa.</p>
            <p class="verse"><strong>41</strong> ’E i muri a’era, ’ua ’oto ihora te Fatu o te ’ō vine, ’e ’ua parau atu ra i te tāvini : E aha atu ā tei ti’a iā’u ’ia rave nō tā’u ’ō vine ?</p>
            <p class="verse"><strong>42</strong> Inaha, ’ua ’ite na vau ē, ’ua ’ino te mau mā’a ato’a nō tā’u ’ō vine, maori rā ’o teie. ’E i teienei, teie tei fa’ahotu na i te mā’a maita’i, ’ua ’ino roa ato’a ïa ; ’e i teie nei, ’ua riro te mau tumu rā’au ato’a nō tā’u nei ’ō vine ’ei mea ’ino ’e ’ua ti’a roa i te reira ’ia tāpūhia i raro ’e ’ia hurihia i roto i te auahi.</p>
            <p class="verse"><strong>43</strong> ’E ’a hi’o na i teie tumu rā’au hope’a nei, ’ua ’ōriorio tōna ’āma’a, ’e ’ua tanu ho’i au i te reira i roto i te repo maita’i ; ’oia ïa, i te vāhi maita’i roa a’e iā’u i te tahi atu mau vāhi ato’a nō tā’u ’ō vine.</p>
            <p class="verse"><strong>44</strong> ’E ’ua ’ite ho’i ’oe ē, ’ua tāpū ato’a vau i tei fa’aapiapi i teie nei pae fenua, ’ia ti’a iā’u ’ia tanu i teie nei tumu rā’au i te reira vāhi.</p>
            <p class="verse"><strong>45</strong> ’E ’ua ’ite ho’i ’oe ē, ’ua fa’ahotu mai te tahi pae i te mā’a maita’i, ’e ’ua fa’ahotu mai ho’i te tahi pae i te mā’a ’ino ; ’e nō te mea ’aita vau i ’ōfene ’ē i te mau ’āma’a ’ino nō te reira ’e i huri i roto i te auahi, inaha, ’ua vī te ’āma’a maitata’i ia rātou ’e ’ua ’ōriorio.</p>
            <p class="verse"><strong>46</strong> ’E i teienei, inaha, noa atu ā ē ’ua ha’apa’o māite tāua i tā’u nei ’ō vine, ’ua ’ino tō te reira mau tumu rā’au, ’e ’aita rātou i fa’ahotu mai i te mā’a maita’i ; ’e ’ua hina’aro vau ’ia fa’aherehere i teie, ’ia ha’apu’e au i te mā’a nā’u iho nō te tau au ra. Inaha rā, ’ua riro rātou mai te tumu ’ōlive ’ōviri ra te huru, ’e ’aita tō te reira e faufa’a, maori rā ’ia tāpūhia i raro ’e ’ia hurihia i roto i te auahi ; ’e ’ua ’oto vau ’ia ’ere au i te reira.</p>
            <p class="verse"><strong>47</strong> ’Āre’a rā, e aha atu ā te ti’a iā’u ’ia rave i roto i tā’u ’ō vine ? ’Ua fa’aea ānei tō’u rima, ’e ’aita vau i ’atu’atu i te reira ? ’Aita roa, ’ua ’atu’atu vau i te reira, ’e ’ua ’ūtaru vau i te reira, ’e ’ua tope au i te reira, ’e ’ua tāpara ho’i au i te reira ; ’e ’ua fa’atoro atu vau i tō’u rima mai te mātāmua mai ā, ’e tē fātata mai nei te hope’a. ’E ’ua ’oto vau ’ia tāpū ’ē atu vau i te mau tumu rā’au ato’a o tā’u ’ō vine, ’e ’ia huri i te reira i roto i te auahi ’ia pau. ’O vai ïa tei fa’a’ino i tā’u nei ’ō vine ?</p>
            <p class="verse"><strong>48</strong> ’E i muri a’era, ’ua parau mai ra te tāvini i tōna Fatu : E ’ere ānei ïa nō te teitei roa o tā ’oe ’ō vine—’e ’aita ānei te mau a’a maitata’i i vī i te reira mau ’āma’a ? ’E nō te mea ’ua vī te reira mau a’a ra i te mau ’āma’a, inaha, ’ua rahi tō te ’āma’a tupura’a i tō te pūai o te mau a’a, i rahi ai tō rātou iho pūai. Inaha, tē parau atu nei au, e ’ere ānei teie te mea i ’ino ai te mau tumu rā’au o tā ’oe nei ’ō vine ?</p>
            <p class="verse"><strong>49</strong> ’E i muri a’era, ’ua parau atu ra te Fatu o te ’ō vine i te tāvini : E haere tāua e tāpū ’ē atu i te mau tumu rā’au o te ’ō vine nei ’e ’a huri atu ai ia rātou i roto i te auahi, ’ia ’ore rātou e fa’aapi i te fenua o tā’u ’ō vine, ’e ’ua pau ho’i tā’u mau rāve’a ato’a. Nāhea atu ā ho’i au i taua ’ō vine nā’u ra ?</p>
            <p class="verse"><strong>50</strong> ’Āre’a rā, inaha, ’ua parau mai ra te tāvini i te Fatu nō te ’ō vine : ’A fa’aherehere i te reira ’ia maoro iti a’e.</p>
            <p class="verse"><strong>51</strong> ’E ’ua parau atu ra te Fatu : ’Oia ïa, e fa’aherehere au i te reira ’ia maoro iti a’e, nō te mea e ’oto ho’i au ’ia ’ere au i te mau tumu rā’au o tā’u ’ō vine.</p>
            <p class="verse"><strong>52</strong> Nō reira, e rave taua i te mau ’āma’a o teie nei mau tumu rā’au tā’u i tanu i te mau pae ātea ’ē o tā’u ’ō vine, ’e e poi tāua ia rātou i ni’a i te tumu rā’au nō reira mai rātou ra ; ’e e ’ōfene ’ē atu tāua i taua mau ’āma’a ra tei fa’ahotu mai i te mā’a ’ava’ava roa i taua tumu rā’au ra, ’e ’ia poi i te mau ’āma’a mau o taua tumu rā’au ra ’ei mono ia rātou.</p>
            <p class="verse"><strong>53</strong> E nā reira vau ’ia ’ore te tumu rā’au ’ia pohe, penei a’e ’o te fa’aora vau i tōna ra mau a’a nā’u iho nō tā’u iho ’ōpuara’a.</p>
            <p class="verse"><strong>54</strong> ’E inaha, tē ora nei ā te mau a’a o te mau ’āma’a mau o te tumu rā’au tā’u i tanu i te vāhi tā’u i hina’aro ra ; nō reira ’ia fa’aora ato’a vau i te reira nō tā’u iho ’ōpuara’a, ’e e rave mai au i te mau ’āma’a o teie nei tumu rā’au, ’e e poi au i te reira i ni’a i taua mau a’a mau ra. ’Oia ïa, e poi au i te mau ’āma’a rā’au tumu ra i ni’a ia rātou, ’ia fa’aora ato’a vau i te mau a’a nā’u iho, ’e ’ia nava’i tō rātou pūai, e fa’ahotu mai paha ïa rātou i te mā’a maita’i nā’u, ’e e noa’a ā paha te hanahana iā’u nō te mā’a o tā’u ’ō vine.</p>
            <p class="verse"><strong>55</strong> ’E i muri a’era, ’ua rave ihora rāua i te ’āma’a o te tumu ’ōlive mau tei riro ’ei tumu ’ōlive ’ōviri, ’e ’ua poi rāua i te reira i ni’a i te mau tumu ’ōlive mau ’o tei riro ato’a ’ei tumu ’ōlive ’ōviri.</p>
            <p class="verse"><strong>56</strong> ’E ’ua rave ato’a ho’i rāua i te ’āma’a o te mau tumu ’ōlive mau tei riro ’ei tumu ’ōlive ’ōviri, ’e ’ua poi rāua ia rātou i ni’a i tō rātou tumu rā’au tumu mau.</p>
            <p class="verse"><strong>57</strong> ’E ’ua parau atu ra te Fatu o te ’ō vine i te tāvini : ’Eiaha e ’ōfene ’ē atu i te mau ’āma’a ’ōviri o te mau tumu rā’au, maori rā ’o tei ’ava’ava roa ; ’e i roto i te reira e poi ’oe mai te au i tā’u i parau ra.</p>
            <p class="verse"><strong>58</strong> ’E e ’atu’atu fa’ahou tāua i te mau tumu rā’au o te ’ō vine, ’e e tope tāua i te mau ’āma’a ; ’e e ’ōfene ’ē atu tāua i te mau ’āma’a nō te mau tumu rā’au ’o tei ’ino, ’e ’ia pohe ho’i e ti’a ai, ’e ’ia huri atu i te reira i roto i te auahi.</p>
            <p class="verse"><strong>59</strong> E nā reira vau, penei a’e ’o te tupu tō te mau a’a pūai nō tō rātou iho maita’i ; ’e ’ia vī tō tei ’ino i tō tei maita’i, nō te tauira’a i te mau ’āma’a ra.</p>
            <p class="verse"><strong>60</strong> ’E nō te mea ’ua fa’aora vau i te mau ’āma’a mau ’e te mau a’a ato’a ho’i, ’e ’ua poi fa’ahou ho’i au i te mau ’āma’a mau i ni’a i tō rātou tumu rā’au tumu mau ra, ’e ’ua fa’aora ho’i i te mau a’a o tō rātou tumu rā’au tumu mau ra, penei a’e ’o te fa’ahotu fa’ahou mai te reira i te mau tumu rā’au o tā’u ’ō vine i te mā’a maita’i ; ’e ’ia ’oa’oa fa’ahou vau i te mā’a nō tā’u ’ō vine, ’e penei a’e ’o te ’oa’oa roa vau i te mea ’ua fa’aora vau i te mau a’a ’e te mau ’āma’a ato’a o taua mā’a mātāmua ra.</p>
            <p class="verse"><strong>61</strong> Nō reira, ’a haere, ’a pi’i atu i te mau tāvini, ’ia ’ohipa māite tātou ma tō tātou pūai i roto i te ’ō vine, ’ia fa’aineine taua i te ’ē’a, ’e ’ia fa’atupu fa’ahou vau i te mā’a mau, te hō’ē mā’a maita’i mau ’e tei hau i te maita’i i te mau mā’a ato’a.</p>
            <p class="verse"><strong>62</strong> Nō reira, ’ia haere tāua e ’ohipa ma tō taua pūai i teie nei tau hope’a, inaha ho’i, tē fātata mai nei ho’i te hope’a, ’e ’o teie te taime hope’a e tope ai au i tā’u ’ō vine.</p>
            <p class="verse"><strong>63</strong> ’A poi na i te mau ’āma’a ; ’a ha’amata i te pae hope’a ra ’ia riro te reira ’ei mātāmua, ’e ’ia riro te mātāmua ’ei hope’a, ’e ’a ’ūtaru nā pīha’i iho i te mau tumu rā’au, i te mea tahito ’e te mea ’āpī ato’a ho’i, i tō te mātāmua ’e tō te hope’a ; i te mea hope’a ’e te mea mātāmua, ’ia hō’ē a’e tō te reira ’atu’atu-fa’ahou-ra’a-hia i te tau hope’a ra.</p>
            <p class="verse"><strong>64</strong> Nō reira, ’a ’ūtaru fa’ahou nā pīha’i iho ia rātou, ’a tope fa’ahou ia rātou, ’e ’a tāpara fa’ahou ia rātou nō te taime hope’a, i te mea tē fātata mai nei te hope’a. ’E mai te mea e tupu mai teie mau ’āma’a i poihia iho nei, ’e e fa’ahotu mai ho’i i te mā’a mau, ’ei reira ’oe e fa’aineine ai i te vāhi nō rātou ’ia tupu rātou.</p>
            <p class="verse"><strong>65</strong> ’E ’ia tupu te reira, e tāpū ’ē ’oe i te mau ’āma’a e fa’ahotu mai i te mā’a ’ava’ava, mai te au i te pūai ’e te rahi ho’i o te ’āma’a maita’i ra ; ’eiaha ’oe e tāpū ’ē i te mau ’āma’a ’ino ato’a i te taime hō’ē, ’o te hau te pūai o te mau a’a i tō tei poihia ra, ’e ’a pohe ai tei poihia, ’e ’ua ’ere ïa vau i te mau tumu rā’au nō tā’u nei ’ō vine.</p>
            <p class="verse"><strong>66</strong> ’E e ’oto ho’i au ’ia ’ere au i te mau tumu rā’au nō tā’u ’ō vine ; nō reira, e tāpū ’ē atu ’oe i te ’āma’a ’ino mai te au i te tupura’a o te ’āma’a maita’i, ’ia ’aifāito tō te a’a pūai ’e tō te ’āma’a ato’a ho’i, ē tae noa atu ’ua upo’oti’a te maita’i i ni’a a’e i te ’ino, ’e ’ua tāpūhia te ’ino i raro ’e ’ua hurihia i roto i te auahi, ’ia ’ore te reira ’ia fa’aapiapi i tā’u ’ō vine ; e nā reira vau i te fa’aru’e i te ’ino i rāpae’au i tā’u ’ō vine.</p>
            <p class="verse"><strong>67</strong> ’E e poi fa’ahou vau i te mau ’āma’a o te tumu rā’au mau i ni’a i te tumu rā’au mau ;</p>
            <p class="verse"><strong>68</strong> ’E e poi au i te mau ’āma’a o te tumu rā’au mau i ni’a i te mau ’āma’a mau o te tumu rā’au ra ; e nā reira vau i te tā’ati fa’ahou ia rātou, ’ia fa’ahotu mai rātou i te mā’a mau, ’e ’ia riro rātou ’ei hō’ē.</p>
            <p class="verse"><strong>69</strong> ’E e fa’aru’ehia te mea ’ino, ’oia ïa, i rāpae’au i te fenua tā’āto’a nō tā’u ’ō vine ; inaha ho’i, teie ana’e tā’u topera’a i tā’u ’ō vine.</p>
            <p class="verse"><strong>70</strong> ’E i muri a’era, ’ua tono atu ra te Fatu o te ’ō vine i tōna tāvini ; ’e ’ua haere atu ra te tāvini ’e ’ua rave ihora mai tā te Fatu i fa’aue mai iāna, ’e ’ua arata’i mai ra ’oia i te tahi atu mau tāvini ; ’e ’aita ho’i rātou i rahi.</p>
            <p class="verse"><strong>71</strong> ’E ’ua parau atu ra te Fatu o te ’ō vine ia rātou : ’A haere ’outou, ’e ’a ’ohipa i roto i te ’ō vine, ma tō ’outou pūai. Inaha ho’i, ’o te taime hope’a teie e ’atu’atu ai au i tā’u ’ō vine ; nō te mea tē fātata roa mai nei ho’i te hope’a, ’e tē fātata mai nei te tau ; ’e ’ia ’ohipa ’outou ma tō ’outou pūai ’e ’o vau ato’a, e noa’a te ’oa’oa ia ’outou i te mā’a ’o tā’u e ha’apu’e nā’u iho i te tau e fātata roa mai nei.</p>
            <p class="verse"><strong>72</strong> ’E i muri a’era, ’ua haere atu ra te mau tāvini e ’ohipa ihora ma tō rātou pūai ; ’e ’ua ’ohipa ato’a ho’i te Fatu o te ’ō vine i pīha’i iho ia rātou ; ’e ’ua ha’apa’o rātou i te mau fa’auera’a a te Fatu nō te ’ō vine i te mau mea ato’a.</p>
            <p class="verse"><strong>73</strong> ’E ’ua tupu fa’ahou mai ra te mā’a mau i roto i te ’ō vine ; ’e ’ua tupu ato’a te mau ’āma’a mau ma te ruperupe maita’i ho’i ; ’e te mau ’āma’a ’ōviri ra, ’ua ’ōfene-’ē-hia ’e ’ua fa’aru’ehia ; ’e ’ua tāpe’a ihora rātou i te a’a ’e te ni’ara’a ’ia ’aifāito noa mai te au i tō rātou ra pūai.</p>
            <p class="verse"><strong>74</strong> ’E ’ua nā reira rātou i te ’ohipara’a ma te itoito, mai te au i te mau fa’auera’a a te Fatu nō te ’ō vine ra, ē tae noa atu ’ua fa’aru’ehia tei ’ino i rāpae’au i te ’ō vine, ’e ’ua fa’aherehere te Fatu i te mau tumu rā’au, ’e ’ua fa’ahotu fa’ahou mai i te mā’a mau ; ’e ’ua riro te reira mai te tino hō’ē ; ’e ’ua ’aifāito te huru o te mau mā’a ; ’e ’ua fa’aherehere ho’i te Fatu nō te ’ō vine nāna iho i te mā’a mau, ’o tei maita’i roa iāna mai te mātāmua mai ā.</p>
            <p class="verse"><strong>75</strong> ’E i muri a’era, ’ua ’ite a’era te Fatu nō te ’ō vine ē, e mea maita’i tōna mā’a, ’e ’aita tāna ’ō vine i ’ino, ’ua pi’i atu ra ’oia i tōna mau tāvini, ’e ’ua parau atu ra ia rātou : Inaha, ’o te taime hope’a teie tā tātou e ’atu’atu i tā’u nei ’ō vine ; ’e ’ua ’ite ho’i ’outou ē, ’ua rave au mai te au i tō’u hina’aro ; ’e ’ua fa’aherehere au i te mā’a mau, ’e e mea maita’i ïa te reira, ’oia ïa, mai tei te mātāmua ra. ’E e ao tō ’outou ; nō te mea ’ua itoito ’outou i te ’ohipara’a i pīha’i iho iā’u i roto i tā’u ’ō vine, ’e ’ua ha’apa’o ’outou i tā’u mau fa’auera’a, ’e ’ua fa’atupu fa’ahou ’outou i te mā’a mau iā’u, ’ia ’ore ā tā’u ’ō vine ’ia ’ino ’e ’ia fa’aru’ehia tei ’ino, inaha, e noa’a te ’oa’oa ia ’outou i pīha’i iho iā’u nei, nō te mā’a o tā’u ’ō vine.</p>
            <p class="verse"><strong>76</strong> Inaha ho’i, e mea maoro te tau e ha’apu’e ai au i te mā’a nō tā’u ’ō vine nā’u iho, nō te tau i fātata roa mai ; ’e nō te taime hope’a teie tā’u e ’atu’atu i tā’u nei ’ō vine, ’e tā’u e tope, ’e tā’u e ’ūtaru nā pīha’i iho, ’e tā’u e tāpara i te reira ; nō reira e ha’apu’e ai au nā’u iho i te mā’a, nō te hō’ē tau maoro, mai te au i tā’u i parau ra.</p>
            <p class="verse"><strong>77</strong> ’E ’ia tae mai te tau e tupu fa’ahou mai ai te mā’a ’ino i roto i tā’u ’ō vine, ’ei reira vau e fa’ati’a ai ’ia ha’apu’ehia te maita’i ’e te ’ino ato’a ; ’e e fa’aherehere au i te maita’i nā’u iho, ’e e fa’aru’e atu vau i te ’ino i tōna iho vāhi. ’E i reira e tae mai ai te tau ’e te hope’a ; ’e e fa’ati’a vau ’ia tūtu’ihia tā’u ’ō vine i te auahi.</p>
            <p class="verse">E ha’aputuputu fa’ahou mai te Fatu i tō ’Īserā’ela i te mau mahana hope’a—E tāninahia te ao nei i te auahi—E mea ti’a i te ta’ata nei ’ia pe’e i te Mesia nō te pāruru ia rātou i te roto auahi ’e te gopheri. Fātata 544–421H.M.</p>
            <p class="verse">=== Jacob Chapitre 6 ===</p>
            <p class="verse"><strong>1</strong> ’E i teienei, inaha, e tō’u mau taea’e, ’ua parau a’enei au ia ’outou ē, e tohu vau, ’e inaha, teie tā’u tohura’a—Te mau mea i parauhia e taua peropheta nei e Zenosa, nō ni’a i te ’utuāfare o ’Īserā’ela, i te fa’aaura’a ia rātou i te tumu rā’au ’ōlive mau ra, e tupu mau ïa.</p>
            <p class="verse"><strong>2</strong> ’E i te mahana e fa’atoro fa’ahou ai ’oia i tōna rima i te piti o te taime nō te ha’aputuputu fa’ahou i tōna ra mau ta’ata, ’o te mahana ïa te reira, ’oia ïa, ’o te taime hope’a ïa e haere mai ai te mau tāvini o te Fatu nā roto i tōna mana nō te ’atu’atu ’e nō te tope i tāna ra ’ō vine ; ’e i muri noa iho i te reira ’ua fātata roa te hope’a i reira.</p>
            <p class="verse"><strong>3</strong> E ao ho’i tō rātou ’o tei rave itoito i te ’ohipa i roto i tāna ra ’ō vine ; ’e e ’anatemara’a rahi ho’i tō rātou ’o tē hurihia i rāpae i tō rātou ihora vahi ! ’E e ’ama ho’i te ao nei i te auahi ra.</p>
            <p class="verse"><strong>4</strong> E aroha rahi ho’i tō tō tātou Atua ia tātou nei, ’e ’ua ha’amana’o ho’i ’oia i te ’utuāfare o ’Īserā’ela, te mau a’a ’e te mau ’āma’a ho’i ; ’e tē fa’atoro noa nei ā ’oia i tōna rima ia rātou ē pō noa atu te mahana ; e feiā ’ā’au ’eta’eta ’e te mārō rātou ; ’āre’a ’o tē ’ore e fa’a’eta’eta i tō rātou ’ā’au, e fa’aorahia ïa i roto i te bāsileia o te Atua ra.</p>
            <p class="verse"><strong>5</strong> Nō reira, e tō’u mau taea’e here, tē tītau atu nei au ia ’outou na ma te parau marū, ’ia tātarahapa ’outou ’e ’ia haere mai ma te ’ōpuara’a pāpū o te ’ā’au, ’a ’ati atu ai i te Atua mai iāna e ’ati mai ia ’outou na. ’E ’a fa’atorohia mai ai tōna rima aroha ia ’outou i roto i te māramarama o te ao, ’eiaha ’outou e fa’a’eta’eta i tō ’outou ’ā’au.</p>
            <p class="verse"><strong>6</strong> ’Oia ïa, mai te mea e fa’aro’o ’outou i tōna reo i teie nei mahana, ’eiaha e fa’a’eta’eta i tō ’outou ’ā’au ; e aha ho’i ’outou e pohe ai ?</p>
            <p class="verse"><strong>7</strong> Inaha ho’i, i muri iho i tō ’outou fa’a’amura’ahia i te parau maita’i a te Atua e pō noa atu te mahana, e fa’ahotu mai ānei ïa ’outou i te mā’a ’ino, ’ia tāpūhia i raro ’e ’ia hurihia ’outou i roto i te auahi ra ?</p>
            <p class="verse"><strong>8</strong> Inaha, e pāto’i ānei ’outou i teie nei mau parau ? E pāto’i ānei ’outou i te mau parau a te mau peropheta ; ’e e pāto’i ānei ho’i ’outou i te mau parau ato’a i parauhia nō ni’a i te Mesia, rahi noa atu ā te ta’ata i parau nō ni’a iāna ra ; ’e e huna ānei ’outou i te parau maita’i a te Mesia, ’e te mana o te Atua, ’e te hōro’ara’a a te Vārua Maita’i, ’e e tinai ānei ho’i ’outou i te Vārua Mo’a, ’e e tāhitohito ānei ho’i i te ’ōpuara’a rahi nō te fa’aora’a ’o tei ha’apa’ohia nō ’outou na ?</p>
            <p class="verse"><strong>9</strong> ’Aita ānei ’outou i ’ite ē, mai te mea e rave ’outou i teie mau mea, nā te mana o te fa’aorara’a ’e te ti’afa’ahoura’a tei roto i te Mesia ra, e arata’i ia ’outou ’ia ti’a atu ma te ha’amā ’e te ’oto ri’ari’a i mua i te ha’avāra’a a te Atua ?</p>
            <p class="verse"><strong>10</strong> ’E mai te au i te mana nō te parauti’a ra, te parauti’a ’o tē ’ore e ti’a ’ia hunahia, e tu’uhia atu ai ’outou i roto i taua roto auahi ’e te gopheri ra, e ’ore roa tōna mau ura e pohe, ’e e pe’e noa atu ho’i tōna au auahi ē a muri noa atu, ’e taua roto auahi ’e te gopheri ra, ’o te māuiui hope ’ore ïa.</p>
            <p class="verse"><strong>11</strong> ’E i teienei, e tō’u mau taea’e here, ’a tātarahapa ’outou, ’e ’a tomo nā roto i te ’ūputa piriha’o, ’e ’a tāmau noa i te haere nā te ’ē’a oaoa, ē tae noa atu i te tau e roa’a ai ia ’outou te ora mure ’ore.</p>
            <p class="verse"><strong>12</strong> ’Ei pa’ari ho’i tō ’outou na ; e aha atu ā te ti’a iā’u ’ia parau atu ?</p>
            <p class="verse"><strong>13</strong> I te pae hope’a, ’a pārahi ’outou ē tae noa atu i te tau e fārerei fa’ahou ai au ia ’outou i mua i te ha’avāra’a au maita’i a te Atua ra, e tā’iri ho’i taua ha’avāra’a ra i te feiā parauti’a ’ore i te mehameha rahi ’e te mata’u rahi. ’Āmene.</p>
            <p class="verse">’Ua huna Serema i te Mesia, ’ua mārō ia Iakoba, ’ua tītau i te tāpa’o, ’e ’ua tā’irihia ’oia e te Atua—’Ua parau te mau peropheta ato’a nō ni’a i te Mesia e tāna tāra’ehara—’Ua ora te mau ’āti Nephi i tō rātou mau pu’e mahana ’ei feiā haere ’ē noa, ’ua fānauhia rātou i roto i te ’ati ’e ’ua ’ino’inohia rātou ’e te mau ’āti Lamana. Fātata 544–421H.M.</p>
            <p class="verse">=== Jacob Chapitre 7 ===</p>
            <p class="verse"><strong>1</strong> ’E i teienei, i muri a’era, ’ia hope e rave rahi matahiti, ’ua haere mai ra te hō’ē ta’ata i rotopū i te mau ta’ata o Nephi ra, ’o Serema tōna i’oa.</p>
            <p class="verse"><strong>2</strong> ’E i muri a’era, ’ua ha’amata ihora ’oia i te poro haere i rotopū i te mau ta’ata, i te fa’a’itera’a atu ia rātou ē, ’aita e Mesia. ’E ’ua a’o atu ho’i ’oia i te mau parau tāvaimanino i te ta’ata ; ’e ’ua nā reira ’oia ’ia ti’a iāna ’ia ha’amou i te mau ha’api’ira’a tumu a te Mesia.</p>
            <p class="verse"><strong>3</strong> ’E ’ua rave itoito ’oia i te ’ohipa nō te arata’i ’ē atu i te ’ā’au o te mau ta’ata, ’e e rave rahi ho’i tei arata’i-’ē-hia atu e ana ; ’e ’ua ’ite ’oia ē, e fa’aro’o rahi to’u, tō Iakoba, i te Mesia ’o tē tae mai, ’ua ’imi māite ihora ’oia i te rāve’a ’ia ti’a iāna ’ia haere mai iā’u ra.</p>
            <p class="verse"><strong>4</strong> E ta’ata ’aravihi ho’i ’oia, ’e ’ua ’ite pāpū roa ’oia i te reo o te mau ta’ata ; nō reira, ’ua ti’a iāna ’ia fa’a’ohipa rahi i te mau parau tāvaimanino, ’e e mana rahi ho’i tei roto i tāna parau, mai te au i te mana o te diabolo ra.</p>
            <p class="verse"><strong>5</strong> ’E ’ua mana’o ihora ’oia nō te fa’a’āueue i tō’u fa’aro’o, noa atu ā te mau heheura’a ’e te mau mea e rave rahi ’o tā’u i ’ite nō ni’a i teie mau mea ; ’ua ’ite mau ho’i au i te mau melahi, ’e ’ua ha’api’i mai ho’i rātou iā’u nei. ’E ’ua fa’aro’o ato’a ho’i au i te reo o te Fatu i te paraura’a mai i te parau mau iā’u nei, i terā tau i terā tau ; nō reira, e’ita roa vau e fa’a’āueuehia.</p>
            <p class="verse"><strong>6</strong> ’E i muri a’era, ’ua haere mai ra ’oia iā’u, ’e ’ua parau mai ra ’oia iā’u mai teie te huru, i te nā-’ō-ra’a mai ē : E te taea’e Iakoba, ’ua ’imi māite au i te rāve’a ’ia ti’a iā’u ’ia paraparau atu ia ’oe ; nō te mea ’ua fa’aro’o ’e ’ua ’ite ho’i au ē, tē haere rahi nei ’oe ma te poro haere i te mea ’o tā ’oe i parau ’o te ’evanelia, ’oia ho’i te mau ha’api’ira’a tumu a te Mesia.</p>
            <p class="verse"><strong>7</strong> ’E ’ua arata’i ’ē ho’i ’oe i te tahi pae rahi o teie nei feiā, ’e nō reira ’ua ha’api’o rātou i te ’ē’a ti’a o te Atua, ’e ’aita ho’i rātou i ha’apa’o i te ture a Mose, ’oia ho’i te ’ē’a ti’a ; ’e ’ua fa’ahuru ’ē ho’i i te ture a Mose, ’ia ha’amori rātou i te hō’ē ta’ata tā ’oe i parau ē, e tae mai ’oia ’ia ma’iri e rave rahi hānere matahiti. ’E i teienei, inaha, tē fa’a’ite atu nei au, ’o Serema, ’ia ’oe na ē, e parau fa’ainaina Atua te reira ; nō te mea ’aita roa te hō’ē a’e ta’ata i ’ite i taua mau mea ra ; ’aita ho’i e ti’a iāna ’ia fa’a’ite i te mau mea e tupu a muri atu. ’E ’ua nā reira mai ra Serema i te mārō mai iā’u ra.</p>
            <p class="verse"><strong>8</strong> Inaha rā, ’ua nīni’i mai te Fatu te Atua i tōna Vārua i roto i tō’u ra vārua, ’e nō reira ho’i ’ua fa’aha’amā atu ra vau iāna i roto i tāna ra mau parau ato’a.</p>
            <p class="verse"><strong>9</strong> ’E ’ua parau atu ra vau iāna : E huna ānei ’oe i te Mesia ’o tē tae mai ? ’E ’ua parau mai ra ’oia : ’Āhiri e Mesia tē vai nei, ’aita roa ïa vau e huna iāna ; ’ua ’ite rā vau ē, ’aita e Mesia e vai nei, ’aita ho’i i vai na, ’e ’aita ato’a e vai ē a muri noa atu.</p>
            <p class="verse"><strong>10</strong> ’E ’ua parau atu ra vau iāna : Tē ti’aturi ra ānei ’oe i te mau pāpa’ira’a mo’a ? ’E ’ua parau mai ra ’oia, ’Ē.</p>
            <p class="verse"><strong>11</strong> ’E ’ua parau atu ra vau iāna : ’Aita ïa ’oe i māramarama i te reira ; nō te mea tē fa’a’ite pāpū mai nei ho’i te reira nō ni’a i te Mesia. Inaha, tē parau atu nei au ia ’oe, ’aita roa te mau peropheta i pāpa’i, ’e ’aore rā i tohu, ma te fa’ahiti ’ore i te parau nō ni’a i taua Mesia ra.</p>
            <p class="verse"><strong>12</strong> ’E e ’ere ho’i i te reira ana’e—’ua fa’a’itehia mai iā’u, nō te mea ’ua fa’aro’o ’e ’ua hi’o vau ; ’e ’ua fa’a’ite-ato’a-hia mai iā’u e te mana o te Vārua Maita’i ; nō reira, ’ua ’ite au ē, ’āhiri ē ’aita e tāra’ehara, e mo’e roa te mau ta’ata ato’a.</p>
            <p class="verse"><strong>13</strong> ’E i muri a’era, ’ua parau mai ra ’oia iā’u : ’A fa’a’ite mai na i te hō’ē tāpa’o iā’u nei nā roto i taua mana o te Vārua Maita’i ra, nō reira mai tō ’oe ra ’ite rahi.</p>
            <p class="verse"><strong>14</strong> ’E ’ua parau atu ra vau iāna : E aha ho’i au e ti’a ai iā’u ’ia ’a’a i te Atua nō te fa’a’ite atu ia ’oe na i te tāpa’o i te mea tā ’oe e ’ite nei ē, e parau mau ïa ? E huna rā ’oe i te reira, nō te mea nō ’ō mai ’oe i te diabolo ra. ’Eiaha rā tō’u hina’aro ’ia tupu ; ’āre’a rā mai te mea e tā’iri mai te Atua ia ’oe na, ’ia riro te reira ’ei tāpa’o e ’ite ai ’oe ē, e mana tōna i te ra’i ’e i te fenua ato’a nei ; ’e e tae mai ho’i te Mesia. E te Fatu, ’ia tupu tō ’oe hina’aro, ’eiaha tō’u nei.</p>
            <p class="verse"><strong>15</strong> ’E i muri a’era, i te paraura’a atu vau, ’o Iakoba, i taua mau parau nei, ’ua tae mai ra te mana o te Fatu i ni’a iho iāna, ’e ’ua marua ihora ’oia i raro i te fenua. ’E i muri a’era, ’ua utuutuhia ’oia nō te ārea e rave rahi mahana te maoro.</p>
            <p class="verse"><strong>16</strong> ’E i muri a’era, ’ua parau atu ra ’oia i te mau ta’ata : Ananahi a ha’aputuputu ’āmui mai, nō te mea e pohe au ; nō reira, ’ua hina’aro vau ’ia paraparau atu i te mau ta’ata hou vau e pohe ai.</p>
            <p class="verse"><strong>17</strong> ’E i muri a’era, ’ia ao a’era, ’ua ha’aputuputu ’āmui mai ra te hō’ē pupu ta’ata ato’a ; ’e ’ua paraparau pāpū atu ra ’oia ia rātou, ’e ’ua tātarahapa atu ra ’oia i te mau mea tāna i ha’api’i atu ia rātou ; ’ua fā’i ihora ho’i ’oia i te Mesia, ’e te mana o te Vārua Maita’i, ’e te utuutura’a a te mau melahi.</p>
            <p class="verse"><strong>18</strong> ’E ’ua parau pāpū atu ra ’oia ia rātou ē, ’ua fa’ahemahia ’oia e te mana o te diabolo. ’E ’ua parau ato’a atu ’oia nō ni’a ia hade, ’e nō te ora mure ’ore, ’e nō te fa’autu’ara’a mure ’ore.</p>
            <p class="verse"><strong>19</strong> ’E ’ua nā ’ō atu ra ’oia : tē mata’u nei au nō te mea ’ua rave au i te hara matara ’ore, ’e ’ua ha’avare ho’i au i mua i te Atua ; nō te mea ’ua huna vau i te Mesia, i te nā-’ō-ra’a atu ē, ’ua ti’aturi au i te mau pāpa’ira’a mo’a ; ’e tē fa’a’ite pāpū mau nei te reira nō ni’a iāna. ’E nō te mea ho’i i nā reira vau i te ha’avare i te Atua, ’ua mata’u roa vau ’o te ro’ohia vau e te mea ri’ari’a ra ; tē tātarahapa nei rā vau i te Atua.</p>
            <p class="verse"><strong>20</strong> ’E i muri a’era, ’ia oti a’era tāna paraura’a i teie mau parau, ’aita i ti’a iāna ’ia parau fa’ahou ā, ’e ’ua pohe roa ihora ’oia.</p>
            <p class="verse"><strong>21</strong> ’E ’ia ’ite a’era te mau ta’ata i tāna parau i taua mau mea ra ’a fātata ai ’oia i te pohe, ’ua rahi roa ihora tō rātou māere ; ’e ’ua tae mai ra te mana o te Atua i ni’a iho ia rātou, ’ua paruparu ihora rātou ’e ’ua ma’iri ihora rātou i raro i te repo.</p>
            <p class="verse"><strong>22</strong> ’E i teienei, ’ua māuruuru vau, ’o Iakoba, i te reira, nō te mea ’ua ani au i te reira i tō’u Metua i te ao ra ; ’e ’ua fa’aro’o mai ’oia i tā’u ti’aorora’a ’e ’ua pāhono mai ho’i ’oia i tā’u ra pure.</p>
            <p class="verse"><strong>23</strong> ’E i muri a’era, ’ua tupu fa’ahou te hau ’e te aroha o te Atua i rotopū i te mau ta’ata ; ’e ’ua ’imi ihora rātou i te mau pāpa’ira’a mo’a, ’e ’aita rātou i fa’aro’o fa’ahou i te mau parau a taua ta’ata parauti’a ’ore ra.</p>
            <p class="verse"><strong>24</strong> ’E i muri a’era, e rave rahi mau rāve’a i ’ōpuahia nō te fa’afāriu mai ’e nō te fa’aho’i mai i te mau ’āti Lamana i te ’ite i te parau mau ; ’āre’a rā ’ua faufa’a ’ore te reira, nō te mea ’ua ’oa’oa rātou i te fa’atupu i te tama’i ’e i te ha’amani’i i te toto, ’e tē vai ra tō rātou ’ino’ino mure ’ore ia mātou, tō rātou mau taea’e. ’E nā roto i te pūai o tā rātou mau mauha’a tama’i ’ua tītau rātou ’ia ha’amou ia mātou ma te tu’utu’u ’ore.</p>
            <p class="verse"><strong>25</strong> Nō reira, ’ua ha’apūai te mau ta’ata o Nephi nō te ’aro atu ia rātou, ma tā rātou mau mauha’a tama’i, ma tō rātou pūai ato’a, ’e ma te ti’aturi māite i te Atua ’e te papa nō tō rātou fa’aorara’a ; nō reira, ’ua ha’avī ā rātou i tō rātou ra mau ’enemi.</p>
            <p class="verse"><strong>26</strong> ’E i muri a’era, ’ua ruhiruhiā ihora vau, ’o Iakoba ; ’e nō te mea ’ua pāpa’ihia te pāpa’a parau o teie nei feiā i ni’a iho i te tahi atu mau ’api a Nephi, nō reira, tē fa’aoti nei au i teie nei pāpa’a parau, i te fa’a’itera’a atu ē, ’ua pāpa’i au i te reira ma tō’u ’ite ato’a, ’e i te nā-’ō-ra’a atu ē, ’ua ma’iri noa tō mātou taime, ’e ’ua mo’e ’ē noa atu ho’i tō mātou nei ora mai te moemoeā, ’e ’ua riro mātou ’ei feiā mo’emo’e, ’e ’ei feiā ha’eha’a, ’e ’ei feiā orihaere noa, tei ti’avaruhia mai Ierusalema mai ; i fānauhia ho’i i roto i te ’ati ’e i roto i te mēdēbara, ’e ’ua ’ino’inohia e tō mātou mau taea’e, i tupu ai te mau tama’i ’e te mau mārōra’a ; nō reira, ’ua ’oto noa mātou ē hope roa tō mātou pu’e mahana i te ao nei.</p>
            <p class="verse"><strong>27</strong> ’E ’ua ’ite a’era vau, ’o Iakoba, tē fātata mai ra te mahana e haere ai au i raro i tō’u ra mēnema ; nō reira, ’ua nā ’ō atu ra vau i tā’u ra tamaiti ia Enosa : ’A rave i teie nei mau ’api. ’E ’ua fa’a’ite atu ra vau iāna i te mau mea tā tō’u ra taea’e ’o Nephi i fa’aue mai iā’u, ’e ’ua fafau mai ’oia ē, e ha’apa’o maita’i ’oia i taua mau fa’auera’a ra. ’E tē fa’aoti nei au i tā’u pāpa’ira’a i ni’a iho i teie nei mau ’api, ’e e mea iti ho’i tā’u i pāpa’i ; ’e tē parau atu nei au i te feiā e tai’o i teie nei parau, ’a pārahi, ma te ti’aturi e tai’o tō’u mau taea’e e rave rahi i tā’u nei mau parau. E te mau taea’e ē, ’ia ora na ’outou i te Atua.</p>
            <p class="verse">Te Buka a Enosa</p>
            <p class="verse">’Ua pure ’ū’ana Enosa ’e ’ua fāri’i ’oia i te ha’amatarara’a nō tāna ra mau hara—’Ua tae mai ra te reo o te Fatu i roto i tōna ferurira’a, ma te fafau mai i te fa’aorara’a nō te mau ’āti Lamana i te mau mahana i mua nei—’Ua tītau te mau ’āti Nephi ’ia fa’aho’ihia mai te mau ’āti Lamana—’Ua ’oa’oa Enosa i tōna ra Tāra’ehara. Fātata 420H.M.</p>
            <p class="verse">=== Enos Chapitre 1 ===</p>
            <p class="verse"><strong>1</strong> Inaha, i muri a’era, ’ua ’ite au, ’o Enosa ē, e ta’ata parauti’a ’oia, ’oia ho’i, tō’u ra metua tāne—’e nāna i ha’api’i mai iā’u nei i tōna reo, ’e i te pa’ari ’e te a’o a te Fatu—’e ’ia fa’ahanahanahia te i’oa o tō’u ra Atua nō te reira.</p>
            <p class="verse"><strong>2</strong> ’E e fa’a’ite atu vau ia ’outou i te tōra’a tā’u i tō i mua i te Atua, hou vau i fāri’i ai i te ha’amatarara’a nō tā’u ra mau hara.</p>
            <p class="verse"><strong>3</strong> Inaha, ’ua haere atu vau e taparahi i te mau ’ānimara i roto i te mau uru rā’au ; ’e te mau parau tā’u i fa’aro’o pinepine i tō’u metua tāne i te paraura’a nō ni’a i te ora mure ’ore ’e te ’oa’oa ho’i o te feiā mo’a ra, ’ua puta hōhonu roa ïa i roto i tō’u ’ā’au.</p>
            <p class="verse"><strong>4</strong> ’E ’ua hia’ai ihora tō’u vārua ; ’e ’ua topa turi ihora vau i mua i te aro o Tei Hamani iā’u ra, ’e ’ua ti’aoro atu ra vau iāna ma te pure ’ū’ana ’e te anira’a atu i te maita’i nō tō’u ihora vārua ; ’e i taua mahana tā’āto’a ra ’ua ti’aoro noa vau iāna ; ’oia ïa, e pō ihora tē ha’apūai noa ra vau i tō’u reo i ni’a, ē tae roa atu ra te reira i ni’a i te mau ra’i ra.</p>
            <p class="verse"><strong>5</strong> ’E ’ua tae mai ra te hō’ē reo iā’u ra, i te nā-’ō-ra’a mai ē : E Enosa, ’ua fa’a’orehia tā ’oe mau hara, ’e e ha’amaita’ihia ’oe.</p>
            <p class="verse"><strong>6</strong> ’E ’ua ’ite ho’i au, ’o Enosa ē, ’aita e ti’a i te Atua ’ia parau i te parau ha’avare ; nō reira, ’ua horoi-’ē-hia tō’u mana’o oto.</p>
            <p class="verse"><strong>7</strong> ’E ’ua parau atu ra vau : E te Fatu, e mea nāheahia te reira ?</p>
            <p class="verse"><strong>8</strong> ’E ’ua parau mai ra ’oia iā’u : Nō tō ’oe fa’aro’o i te Mesia, ’o tei ’ore i fa’aro’ohia e ’aore ho’i i hi’ohia e ’oe na i te mātāmua. ’E e hope e rave rahi matahiti hou ’oia e fa’a’ite mai ai iāna iho i te tino nei ; nō reira, ’a haere na, nā tō ’oe fa’aro’o i fa’aora ia ’oe.</p>
            <p class="verse"><strong>9</strong> I teienei, i muri a’era, ’ia fa’aro’o a’era vau i teie nei mau parau, ’ua tupu ihora tō’u hina’aro ’ia fa’aorahia tō’u ra mau taea’e, te mau ’āti Nephi ; nō reira, ’ua nīni’i atu ra vau i te hina’aro tā’āto’a o tō’u vārua i te Atua nō rātou.</p>
            <p class="verse"><strong>10</strong> ’E ’a nā reira noa ai au i te pure ’ū’ana i roto i te vārua, inaha, ’ua tae fa’ahou mai ra te reo o te Fatu i roto i tō’u nei mana’o i te nā-’ō-ra’a mai ē : E hi’o aroha vau i tō ’oe mau taea’e mai te au i tō rātou itoito i te ha’apa’ora’a i tā’u ra mau fa’auera’a. Nā’u teie nei fenua i hōro’a atu nō rātou, ’e e fenua mo’a ho’i te reira ; ’e e ’ore ho’i au e ’anatema i te reira, maori rā nō te mau ’ohipa ’ī’ino ; nō reira, e fa’ahapa atu vau i tō ’oe mau taea’e mai tā’u ho’i i parau ra ; ’e e fa’atae au i tā rātou mau hapa i ni’a i tō rātou iho upo’o ma te ’oto.</p>
            <p class="verse"><strong>11</strong> ’E ’ia fa’aro’o a’era vau, ’o Enosa, i teie nei mau parau, ’ua ha’amata ihora tō’u fa’aro’o i te Fatu i te riro ’ei mea ’āueue ’ore ; ’e ’ua pure atu ra vau iāna ma te mau pure ’ū’ana e rave rahi nō tō’u ra mau taea’e i te mau ’āti Lamana ra.</p>
            <p class="verse"><strong>12</strong> ’E i muri a’era, ’ia oti a’era iā’u te pure ’e te ’ohipa ma te itoito rahi, ’ua parau mai ra te Fatu iā’u : E hōro’a atu vau ia ’oe mai te au i tō ’oe mau hina’aro, nō tō ’oe na fa’aro’o.</p>
            <p class="verse"><strong>13</strong> ’E i teienei, inaha, ’o te mea ho’i teie tā’u i hina’aro iāna ra—’oia ho’i, mai te mea e ’ōfati tō’u mau ta’ata, te mau ’āti Nephi, i te ture, ’e ’ua ha’amouhia ho’i, ’aita rā te mau ’āti Lamana i ha’amouhia, ’ia fa’aherehere te Fatu te Atua i te pāpa’a parau o tō’u ra mau ta’ata, te mau ’āti Nephi ; ’e e mea ti’a ïa ’ia fa’a’itehia mai e te mana o tōna ra rima mo’a i te mau ’āti Lamana i te tahi mau tau i mua nei, penei a’e ’o te ’āfa’i mai te reira ia rātou i roto i te fa’aorara’a—</p>
            <p class="verse"><strong>14</strong> ’E i teienei rā, ’ua faufa’a ’ore noa tā mātou mau tāmatara’a ia fa’aho’i mai ia rātou i te fa’aro’o mau. ’E ’ua tapu rātou i roto i tō rātou riri ’ū’ana, mai te mea e ti’a ia rātou, e ha’amou rātou i tā mātou mau pāpa’a parau ’e ia mātou ato’a, ’e te mau peu tumu ato’a ho’i a tō mātou ra mau metua.</p>
            <p class="verse"><strong>15</strong> Nō reira, nō te mea ’ua ’ite au ē, e ti’a i te Fatu te Atua ’ia fa’aherehere i tā mātou mau pāpa’a parau, ’ua ti’aoro pinepine atu ra vau iāna, ’e ’ua parau na ho’i ’oia iā’u ra ē : ’O te mea tā ’oe e ani nā roto i te i’oa o te Mesia ra ma te fa’aro’o ’e ma te ti’aturi ē e roa’a tā ’oe, e roa’a ïa ia ’oe.</p>
            <p class="verse"><strong>16</strong> E fa’aro’o ho’i tō’u, ’e ’ua ti’aoro atu ra vau i te Atua ’ia fa’aherehere ’oia i te mau pāpa’a parau ; ’e ’ua fafau mai ’oia iā’u ē e fa’a’ite mai ’oia i te reira i te mau ’āti Lamana i tōna ihora tau mau.</p>
            <p class="verse"><strong>17</strong> ’E ’ua ’ite ihora vau, ’o Enosa, e tupu te reira mai te au i te fafaura’a tāna i fafau mai ra ; nō reira, ’ua hau ihora tō’u vārua.</p>
            <p class="verse"><strong>18</strong> ’E ’ua parau mai ra te Fatu iā’u : ’Ua tītau ato’a mai tō ’oe mau metua i te reira iā’u nei ; ’e e ravehia te reira mai te au i tō rātou fa’aro’o ; ’ua ’aifāito ho’i tō rātou ra fa’aro’o i tō ’oe na.</p>
            <p class="verse"><strong>19</strong> ’E i teienei, i muri a’era, ’ua hāhaere a’era vau, ’o Enosa, i rotopū i te mau ta’ata o Nephi, i te tohura’a i te mau mea e tupu a muri a’e, ’e i te fa’a’ite-pāpū-ra’a atu ho’i i te mau mea i fa’aro’ohia na ’e i ’itehia e au ra.</p>
            <p class="verse"><strong>20</strong> ’E tē fa’a’ite pāpū atu nei au ē, ’ua tītau māite te mau ta’ata o Nephi ’ia fa’aho’i mai i te mau ’āti Lamana ’ia ti’aturi mau i te Atua. ’Āre’a rā ’ua faufa’a ’ore tā mātou mau ’ohipa ; ’ua vai ’āueue ’ore noa tō rātou ’ino’ino, ’e ’ua arata’ihia rātou e tō rātou iho huru ’ino i riro ai rātou ’ei mea ’ōviri, ’ei mea taehae, ’e ’ei feiā hina’aro ha’amani’i toto ; ’e tei ’ī ho’i i te ha’amori ’īdolo ’e te mau ’ohipa vi’ivi’i ; ’e tē ’amu noa ra rātou i te mau ’ānimara taehae ; ’e tē pārahi noa ra i roto i te mau ti’ahapa, ’e tē orihaere noa ra i roto i te mēdēbara ma te tā’amuhia te tau’upu i te tātua ’iri ’ānimara poto, ’e ’ua hahuhia te upo’o ; ’e tei te fana, ’e te simetera, ’e te ’ōpahi, tō rātou ’aravihi. ’E ’aita atu e mā’a i ’amuhia e tō rātou mau ta’ata e rave rahi, maori rā te ’īna’i ota ; ’e ’ua tītau tāmau noa rātou ’ia ha’amou ia mātou.</p>
            <p class="verse"><strong>21</strong> ’E i muri a’era, ’ua fa’a’apu te mau ta’ata o Nephi i te fenua, ’e ’ua fa’atupu i te mau huru huero sītona ato’a, ’e te mau huru mā’a hotu, ’e te mau nana pua’atoro e rave rahi, ’e te mau huru nana ’ānimara ato’a, ’e te mau pua’aniho, ’e te mau pua’aniho ’ōviri, ’e te mau pua’ahorofenua e rave rahi ato’a.</p>
            <p class="verse"><strong>22</strong> ’E tē vai ra e rave rahi mau peropheta i rotopū ia mātou. ’E ’ua riro te mau ta’ata ’ei feiā ’ā’au ’eta’eta, ’e ’aita roa rātou i māramarama.</p>
            <p class="verse"><strong>23</strong> ’E ’aita atu e rāve’a maori rā ’o te parau ha’amata’u rahi, ’e te a’ora’a ’e te tohura’a nō ni’a i te mau tama’i, ’e te mau mārōra’a, ’e te mau ha’amoura’a, ’e te fa’aha’amana’o-pinepine-ra’a ia rātou i te pohe, ’e te maorora’a nō te ao mure ’ore, ’e te mau ha’avāra’a ’e te mana o te Atua, ’e nā teie nei mau mea ato’a—i fa’ati’arepu tāmau noa ia rātou ’ia vai noa rātou i roto i te mata’u i te Fatu. Tē parau nei au ē, ’aita atu e rāve’a maori rā ’o teie nei mau mea, ’e te parau pāpū roa, tē ti’a ’ia tāpe’a mai ia rātou ’ia ’ore rātou ’ia topa ’oi’oi atu i roto i te ha’amoura’a. ’E tē nā reira nei au i te pāpa’i nō ni’a ia rātou ra.</p>
            <p class="verse"><strong>24</strong> ’E ’ua ’ite au i te mau ’arora’a i rōpū i te mau ’āti Nephi ’e te mau ’āti Lamana i tō’u ra pu’e mahana i te orara’a nei.</p>
            <p class="verse"><strong>25</strong> ’E i muri a’era, ’ua ruhiruhiā a’era vau, ’e ’ua hope ho’i hō’ē hānere e hitu ’ahuru ma iva matahiti mai te tau i fa’aru’e ai tō mātou metua tāne ’o Lehi ia Ierusalema ra.</p>
            <p class="verse"><strong>26</strong> ’E ’ua ’ite ihora vau ē, tē fātata ra vau i te tae i roto i tō’u mēnema, ’e i fa’auruhia na ho’i au e te mana o te Atua ia a’o atu vau ’e ’ia tohu atu ho’i i teie nei feiā, ’e ’ia a’o pāpū atu i te parau mai te au i te parau mau tei roto i te Mesia ra. ’Ua a’o pāpū atu vau i te reira i tō’u ato’a ra pu’e mahana, ’e ’ua hau atu tō’u pōpou i te reira i tō te mau mea ato’a o te ao nei.</p>
            <p class="verse"><strong>27</strong> ’E ’ua fātata roa vau i te haere atu i tō’u vāhi fa’afa’aeara’a, tei pīha’i iho ïa i tō’u ra Tāra’ehara ; ’e ’ua ’ite ho’i au ē, e fa’afa’aea vau i pīha’i iho iāna ra. Tē pōpou nei ho’i au i te mahana e riro ai tō’u tino tāhuti nei ’ei tino tāhuti ’ore, ’e ’a ti’a atu ai i mua iāna ra ; ’e i reira vau e ’ite atu ai i tōna ra mata ma te ’oa’oa, ’e i reira ho’i ’oia e parau mai ai iā’u : ’A haere mai iā’u nei, ’e te ta’ata ha’amaita’ihia, tē vai ra te hō’ē vāhi i fa’aineinehia nō ’oe i roto i te mau fare o tō’u ra Metua. ’Āmene.</p>
            <p class="verse">Te Buka a Iaroma</p>
            <p class="verse">’Ua ha’apa’o te mau ’āti Nephi i te ture a Mose, ’ua tīa’i rātou i te taera’a mai o te Mesia, ’e ’ua manuia rātou i ni’a i te fenua nei—’Ua rave itoito te mau peropheta i te ’ohipa nō te tāpe’a i te mau ta’ata i ni’a i te ’ē’a nō te parau mau. Fātata 399–361H.M.</p>
            <p class="verse">=== Jarom Chapitre 1 ===</p>
            <p class="verse"><strong>1</strong> I teienei inaha, tē pāpa’i nei au, ’o Iaroma, i te tahi mau parau ri’i mai te au i te fa’auera’a a tō’u ra metua tāne, ’o Enosa, ’ia pāpa’ihia tō mātou tuatāpapara’a tupuna.</p>
            <p class="verse"><strong>2</strong> ’E nō te mea, e mau ’api iti teie, ’e ’ua pāpa’ihia ho’i teie nei mau mea nā roto i te hina’aro ’ia maita’i tō mātou mau taea’e, te mau ’āti Lamana, nō reira, ’ia pāpa’i ri’i au e ti’a ai ; e’ita rā vau e pāpa’i i te mau mea nō tā’u tohura’a, ’e nō tā’u mau heheura’a. ’E e aha atu ā ho’i tā’u e pāpa’i i tei pāpa’ihia e tō’u ra mau metua ? ’Aita ānei rātou i fa’a’ite mai i te ’ōpuara’a nō te fa’aorara’a ? Tē parau atu nei au ia ’outou na, ’oia ïa ; ’e ’ua nava’i te reira iā’u.</p>
            <p class="verse"><strong>3</strong> Inaha, e mea ti’a ’ia ravehia te ’ohipa rahi i rotopū i teie nei feiā, nō te ’eta’eta o tō rātou ’ā’au, ’e te turi o tō rātou tari’a, ’e te pōiri o tō rātou mana’o, ’e te ’eta’eta o tō rātou ’a’ī ; ’āre’a rā ’ua aroha roa te Atua ia rātou, ’e ’aita ā ’oia i ha’amou ia rātou mai ni’a atu i te fenua nei.</p>
            <p class="verse"><strong>4</strong> ’E e rave rahi te ta’ata i rotopū ia mātou ’o tei fāri’i i te mau heheura’a e rave rahi, ’e ’aita ho’i te tā’āto’ara’a i fa’a’eta’eta i tō rātou ’ā’au. ’E tei te feiā ’ā’au ’eta’eta ’ore ’e te fa’aro’o te auhō’ēra’a i te Vārua Mo’a, ’o tei ha’api’i mai i te mau tamari’i a te ta’ata nei, mai te au i tō rātou fa’aro’o.</p>
            <p class="verse"><strong>5</strong> ’E i teienei, inaha, ’ua hope e piti hānere matahiti, ’e ’ua rahi te mau ’āti Nephi i ni’a i te fenua. ’Ua ha’apa’o rātou i te ture a Mose ’e ’ua ha’amo’a i te mahana sābati i te Fatu. ’E ’aita rātou i ha’avi’ivi’i i te i’oa o te Atua ; ’e ’aita ato’a ho’i rātou i fa’ainaina i te Atua. ’E e mea pāpū maita’i ho’i te mau ture o te fenua.</p>
            <p class="verse"><strong>6</strong> ’E ’ua ha’apurarahia rātou i ni’a i te pae rahi o te fenua, ’e te mau ’āti Lamana ato’a. ’E ’ua rahi roa atu rātou i te mau ’āti Nephi ; ’e ’ua hina’aro roa rātou ’ia taparahi i te ta’ata ’e ’ia inu ho’i i te toto o te mau ’ānimara.</p>
            <p class="verse"><strong>7</strong> ’E i muri a’era, ’ua haere pinepine mai rātou e ’aro ia mātou, te mau ’āti Nephi. ’Āre’a rā e mau ta’ata pūai tō mātou mau ari’i ’e tō mātou feiā fa’atere i te fa’aro’o i te Fatu ; ’e ’ua ha’api’i rātou i te mau ta’ata i te mau ’ē’a o te Fatu ; nō reira, ’ua tama’i mātou i te mau ’āti Lamana ’e ’ua tīahi atu ia rātou i rāpae i tō mātou mau fenua, ’e ’ua ha’amata mātou i te ha’apa’ari i tō mātou mau ’oire ’e tō mātou ato’a fenua ’āi’a.</p>
            <p class="verse"><strong>8</strong> ’E ’ua rahi roa mātou, ’e ’ua purara ho’i mātou i ni’a i te fenua, ’e ’ua rahi tā mātou tao’a i te ’auro, ’e te ’ārio, ’e te mau tao’a maitata’i, ’e te rā’au ma te ’ohipa nehenehe, ’e te mau fare, ’e te mau huru mātini ato’a, ’e te ’āuri, ’e te kapa, ’e te veo, ’e te ’āuri pa’ari, i te hāmanira’a i te mau huru mauha’a ato’a nō te fa’a’apu i te fenua, ’e te mau mauha’a tama’i—’oia ïa, te te’a ’oe’oe, ’e te pūtē te’a, ’e te ohe, ’e te tāvero, ’e te mau mauha’a tama’i ato’a ra.</p>
            <p class="verse"><strong>9</strong> ’E nō te mea ’ua fa’aineinehia mātou ’ia ’aro atu i te mau ’āti Lamana, ’aita rātou i manuia i te ’arora’a mai ia mātou. ’Āre’a rā ’ua fa’ati’ahia te parau a te Fatu ’o tāna i parau i tō mātou ra mau metua, i te nā-’ō-ra’a mai ē : ’Ia ha’apa’o ’outou i tā’u mau fa’auera’a, e manuia ’outou i ni’a i te fenua.</p>
            <p class="verse"><strong>10</strong> ’E i muri a’era, ’ua parau ha’amata’u atu ra te mau peropheta o te Fatu i te mau ta’ata o Nephi, mai te au i te parau a te Atua, ’oia ho’i, ’ia ’ore rātou e ha’apa’o i te mau fa’auera’a, ’e ’ia ’ōfati rātou i te ture, e ha’amouhia ïa rātou mai ni’a atu i te fenua nei.</p>
            <p class="verse"><strong>11</strong> Nō reira, ’ua ’ohipa māite te mau peropheta ’e te mau tahu’a, ’e te mau ’orometua, i te fa’aitoitora’a ma te fa’a’oroma’i rahi i te mau ta’ata ’ia itoito ; i te ha’api’ira’a i te ture a Mose, ’e te tumu i hōro’ahia mai ai te reira ; ’e i te fa’aitoitora’a ia rātou ’ia hi’o i mua i ni’a i te Mesia, ’e ’ia ti’aturi iāna ’o tē tae mai, mai te mea ra ē tei ’ō nei ’oia i teienei. ’E ’ua nā reira rātou i te ha’api’i ia rātou.</p>
            <p class="verse"><strong>12</strong> ’E i muri a’era, nō tā rātou nā reirara’a i ’ore ai rātou i ha’amouhia ai i ni’a i te fenua ; ’ua putapū ho’i tō rātou ’ā’au i tā rātou ra parau, ’o tei fa’aitoito tāmau noa ia rātou ’ia tātarahapa.</p>
            <p class="verse"><strong>13</strong> ’E i muri a’era, ’ua hope e piti hānere ’e toru ’ahuru ma va’u matahiti—’e tē vai noa ra te mau ’arora’a, ’e te mau mārōra’a, ’e te mau pe’ape’a, nō te ārea rahi o taua taime ra.</p>
            <p class="verse"><strong>14</strong> ’E ’aita vau, ’o Iaroma, e pāpa’i rahi fa’ahou, nō te mea e mea iti roa te mau ’api. Inaha rā, e tō’u mau taea’e, e ti’a ia ’outou ’ia tai’o i te tahi atu mau ’api a Nephi ; inaha ho’i, ’ua ’ō’otihia te pāpa’a parau o tā mātou mau tama’i i ni’a i te reira, mai te au i tā te mau ari’i i pāpa’i ra, ’e ’aore rā ’o tā rātou i fa’aue ’ia pāpa’ihia.</p>
            <p class="verse"><strong>15</strong> ’E tē tu’u atu nei au i teie nei mau ’api i roto i te rima o tā’u tamaiti ’o Omoni, ’ia pāpa’ihia te reira mai te au i te mau fa’auera’a a tō’u ra mau metua.</p>
            <p class="verse">Te Buka a Omoni</p>
            <p class="verse">’Ua ha’apa’o tāta’itahi teie mau ta’ata i te mau pāpa’a parau, Omoni, Amarona, Kemisa, Abinadoma, ’e Amaleki—’Ua ’ite Mosia i te mau ta’ata o Zarahemela, ’o tei haere mai mai Ierusalema mai i te ’anotau o Zedekia—’Ua fa’arirohia ’o Mosia ’ei ari’i nō rātou—’Ua ’ite atu te mau hua’ai o Muleka i Zarahemela ia Korianetumera, te ta’ata hope’a nō te mau ’āti Iareda—’Ua mono te ari’i Beniamina ia Mosia—E mea ti’a i te ta’ata ’ia pūpū i tō rātou vārua ’ei ō i te Mesia. Fātata 323–130H.M.</p>
            <p class="verse">=== Omni Chapitre 1 ===</p>
            <p class="verse"><strong>1</strong> Inaha, i muri a’era, ’ua fa’auehia vau, ’o Omoni, e tō’u metua tāne, ’o Iaroma, ’ia pāpa’i au i te tahi ma’a parau iti i ni’a iho i teie nei mau ’api, ’ia fa’ahereherehia tō mātou tuatāpapara’a tupuna—</p>
            <p class="verse"><strong>2</strong> Nō reira, tē hina’aro nei au ’ia ’ite ’outou ē, i tō’u nei pu’e mahana, ’ua ’aro rahi au ma te ’o’e nō te fa’aora i tō’u mau ta’ata, te mau ’āti Nephi, ’ia ’ore rātou ’ia ma’iri i roto i te rima o tō rātou ra mau ’enemi, te mau ’āti Lamana. Inaha rā, e ta’ata parauti’a ’ore au, ’e ’aita ho’i au i ha’apa’o i te mau ture ’e te mau fa’auera’a a te Fatu mai tei ti’a iā’u ’ia ha’apa’o.</p>
            <p class="verse"><strong>3</strong> ’E i muri a’era, ’ua hope a’era e piti hānere e hitu ’ahuru ’e ma ono matahiti, ’e ’ua rahi tō mātou mau tau hau ; ’e ’ua rahi ato’a ho’i tō mātou mau tau ’arora’a rahi ’e te ha’amani’ira’a toto. ’Oia ïa, ’ua hope e piti hānere e va’u ’ahuru ’e ma piti matahiti, ’e ’ua ha’apa’o noa vau i teie nei mau ’api mai te au i te mau fa’auera’a a tō’u ra mau metua ; ’e ’ua hōro’a atu vau i te reira i tā’u ra tamaiti ’o Amarona. ’E tē fa’aoti nei au i teienei.</p>
            <p class="verse"><strong>4</strong> ’E i teienei, e pāpa’i ato’a vau, ’o Amarona, i te mau mea tā’u e pāpa’i i roto i te buka a tō’u ra metua tāne, ’e e ’ere te reira i te mea rahi.</p>
            <p class="verse"><strong>5</strong> Inaha, i muri a’era, ’ua hope a’era e toru hānere e piti ’ahuru matahiti, ’e ’ua mou roa te pae rahi o te mau ta’ata parauti’a ’ore o te mau ’āti Nephi ra.</p>
            <p class="verse"><strong>6</strong> ’E oti a’era ho’i tā te Fatu arata’ira’a mai ia rātou mai te fenua nō Ierusalema mai, ’e tāna tīa’ira’a ia rātou, ’e tāna fa’ahereherera’a ia rātou i te rima o tō rātou ra mau ’enemi, ’aita ’oia i fa’ati’a ’ia ’ore tāna mau parau ’ia tupu, tāna i parau atu i tō rātou ra mau metua, i te nā-’ō-ra’a ē : ’Ia ’ore ’outou e ha’apa’o i tā’u mau fa’auera’a, e ’ore roa ’outou e manuia i ni’a i te fenua nei.</p>
            <p class="verse"><strong>7</strong> Nō reira, ’ua tā’iri te Fatu ia rātou nā roto i te ha’avāra’a rahi ; ’ua fa’aora rā ’oia i te feiā parauti’a ’ia ’ore rātou ’ia pohe, ’e ’ua fa’aora ho’i ’oia ia rātou i te rima o tō rātou ra mau ’enemi.</p>
            <p class="verse"><strong>8</strong> ’E i muri a’era, ’ua hōro’a atu vau i te mau ’api i tō’u ra taea’e ia Kemisa.</p>
            <p class="verse"><strong>9</strong> I teienei, e pāpa’i au, ’o Kemisa, i te mau mea iti tā’u e pāpa’i i roto i te hō’ē ā buka tā tō’u taea’e i pāpa’i ra ; inaha ho’i, ’ua ’ite au i te parau hope’a tāna i pāpa’i, ’e ’ua pāpa’i ’oia i te reira i tōna ihora rima ; ’e ’ua pāpa’i ho’i ’oia i te reira i te mahana i hōro’a mai ai ’oia i teie nei mau mea iā’u ra. ’E ’ua nā reira mātou i te pāpa’i i te mau pāpa’a parau, ’e ’ua au ho’i i te mau fa’auera’a a tō mātou ra mau metua. ’E tē fa’aoti nei au i teienei.</p>
            <p class="verse"><strong>10</strong> Inaha, e tamaiti au, ’o Abinadoma, nā Kemisa. Inaha, i muri a’era, ’ua ’ite au i te mau ’arora’a ’e te mau mārōra’a e rave rahi i rotopū i tō’u ra mau ta’ata, te mau ’āti Nephi ’e te mau ’āti Lamana ; ’e ’ua taparahi ho’i au i te mau ’āti Lamana e rave rahi i tā’u iho ’o’e, nō te pāruru i tō’u ihora mau taea’e.</p>
            <p class="verse"><strong>11</strong> ’E inaha, ’ua ’ō’otihia te pāpa’a parau o teie nei feiā i ni’a iho i te mau ’api tei ha’apa’ohia e te mau ari’i, mai te au i te mau u’i o te mau ari’i ; ’e ’aita ho’i au i ’ite i te hō’ē a’e heheura’a ’e ’aore rā i te hō’ē a’e tohura’a, maori rā te reira ’o tei pāpa’ihia ; nō reira, ’ua nava’i tei pāpa’ihia. ’E tē fa’aoti nei au i teienei.</p>
            <p class="verse"><strong>12</strong> Inaha, ’o Amaleki au, te tamaiti a Abinadoma. Inaha, e parau ri’i au ia ’outou nō ni’a ia Mosia, ’o tei fa’arirohia ’ei ari’i i ni’a i te fenua ra nō Zarahemela ; inaha ho’i, ’ua fa’aarahia ’oia e te Fatu ’ia haere ’ē atu ’oia i rāpae i te fenua ra nō Nephi, ’e te mau ta’ata ato’a ’o tē ha’apa’o i te reo o te Fatu ’ia haere ato’a atu rātou i roto i te mēdēbara—</p>
            <p class="verse"><strong>13</strong> ’E i muri a’era, ’ua nā reira ’oia mai te au i tā te Fatu i fa’aue mai iāna. ’E ’ua haere atu rātou i rāpae i te fenua ē tae atu i roto i te mēdēbara, ’e te mau ta’ata ato’a ho’i e fa’aro’o i te reo o te Fatu ; ’e ’ua arata’ihia rātou e te mau a’ora’a ’e te mau tohura’a e rave rahi. ’E ’ua a’o-pinepine-hia rātou e te parau a te Atua ; ’e ’ua arata’ihia ho’i rātou e te mana nō tōna ra rima, nā roto i te mēdēbara ē tae roa atu i raro i te fenua i ma’irihia te i’oa, te fenua nō Zarahemela.</p>
            <p class="verse"><strong>14</strong> ’E ’ua ’ite ihora rātou i te tahi mau ta’ata i reira, ’o tei parauhia te mau ta’ata o Zarahemela. I teienei, ’ua tupu te ’oa’oa rahi i rotopū i te mau ta’ata o Zarahemela ; ’e ’ua ’oa’oa roa ho’i ’o Zarahemela, nō te mea ’ua tono mai te Fatu i te mau ta’ata o Mosia ’e te mau ’api veo, tei roto ho’i i te reira te pāpa’a parau o te mau ’āti Iuda.</p>
            <p class="verse"><strong>15</strong> Inaha, i muri a’era, ’ua ’ite a’era Mosia ē, ’ua haere mai te mau ta’ata o Zarahemela mai Ierusalema mai i te tau i hōpoi-tītī-hia ai Zedekia, te ari’i nō Iuda, i Babulonia ra.</p>
            <p class="verse"><strong>16</strong> ’E ’ua haere atu rātou nā roto i te mēdēbara, ’e ’ua arata’ihia ho’i rātou e te rima o te Fatu nā ni’a i te mau pape rahi, ē tae atu ai i te fenua i ’iteahia ai rātou e Mosia ra ; ’e ’ua pārahi noa rātou i reira mai taua atu taime ra.</p>
            <p class="verse"><strong>17</strong> ’E i te tau i fārerei ai Mosia ia rātou ra, ’ua riro ïa rātou ’ei nūna’a rahi roa. ’Āre’a rā, ’ua rahi tā rātou mau tama’i ’e te mau mārōra’a rahi, ’e ’ua pohe ho’i rātou i te ’o’e i terā tau ’e i terā tau ; ’e ’ua fa’ahuru-’ē-hia ho’i tō rātou reo ; ’e ’aita rātou i hōpoi mai i te hō’ē a’e pāpa’a parau nā muri iho ia rātou ; ’e ’ua huna ho’i rātou i Tei Hamani ia rātou ; ’e ’aita roa Mosia ’e te mau ta’ata o Mosia i ta’a i tā rātou mau parau.</p>
            <p class="verse"><strong>18</strong> ’E i muri a’era, ’ua fa’aue atu ra Mosia ’ia ha’api’ihia rātou i tōna ra reo. ’E i muri a’era, ’ia oti a’era rātou i te ha’api’ihia i te reo o Mosia, ’ua fa’a’ite mai ra Zarahemela i te tuatāpapara’a tupuna o tōna ra mau metua, mai tei ha’amana’ohia e ana ra ; ’e ’ua pāpa’ihia te reira, ’eiaha rā i ni’a i teie nei mau ’api.</p>
            <p class="verse"><strong>19</strong> ’E i muri a’era, ’ua ’āmui tāhō’ē ihora te mau ta’ata o Zarahemela ’e te mau ta’ata o Mosia ; ’e ’ua mā’itihia ihora Mosia ’ei ari’i nō rātou.</p>
            <p class="verse"><strong>20</strong> ’E i muri a’era, i te mau mahana o Mosia, ’ua hōpoihia mai ra te hō’ē ’ōfa’i rahi iāna, ’e tei ni’a iho i te reira te tahi mau parau i te ’ō’otira’ahia ; ’e ’ua ’īriti ’oia i te mau parau i ’ō’otihia nā roto i te hōro’ara’a e te mana o te Atua.</p>
            <p class="verse"><strong>21</strong> ’E ’ua tuatāpapa mai te reira i te ’ā’amu nō te hō’ē ta’ata ’o Korianetumera, ’e te taparahira’ahia o tōna ra mau ta’ata. ’E ’ua ’itehia Korianetumera ’e te mau ta’ata o Zarahemela ; ’e ’ua pārahi ho’i ’oia i pīha’i iho ia rātou nō te ārea e iva marama te maoro.</p>
            <p class="verse"><strong>22</strong> ’Ua fa’a’ite ato’a mai te reira i te tahi mau parau ri’i nō ni’a i tōna ra mau metua. ’Ua haere mai tōna mau metua mātāmua mai te pare mai ra i te tau i fa’ahuru ’ē ai te Fatu i te reo o te mau ta’ata ; ’e ’ua tae mai ho’i te ha’avāra’a rahi a te Fatu i ni’a iho ia rātou mai te au i tāna mau ha’avāra’a parauti’a ; ’e tē vai noa nei ā tō rātou mau ivi i ni’a i te fenua i te pae apato’erau ra.</p>
            <p class="verse"><strong>23</strong> Inaha, ’ua fānauhia vau, ’o Amaleki, i te mau mahana o Mosia ; ’e ’ua ’ite ho’i au i tōna pohera’a ’a ora ai au ; ’e ’ua fa’atere mai ra tāna tamaiti, ’o Beniamina, ’ei mono nōna.</p>
            <p class="verse"><strong>24</strong> ’E inaha, i te mau mahana o te ari’i Beniamina, ’ua ’ite au i te hō’ē ’arora’a rahi ’e te ha’amani’ira’a toto i rōpū i te mau ’āti Nephi ’e te mau ’āti Lamana. Inaha rā, ’ua ha’avī te mau ’āti Nephi ia rātou ; ’oia ïa, ’e nō reira ’ua ti’avaru atu ra te ari’i Beniamina ia rātou i rāpae i te fenua nō Zarahemela.</p>
            <p class="verse"><strong>25</strong> ’E i muri a’era, ’ua ruhiruhiā vau ; ’e ’aita ho’i tā’u e tamari’i, ’e nō te mea ’ua ’ite au ē, e ta’ata parauti’a te ari’i Beniamina i mua i te Fatu, nō reira, e hōro’a atu vau i teie nei mau ’api iāna, ma te tītau atu i te mau ta’ata ato’a ’ia haere mai i te Atua, i Tei Mo’a i ’Īserā’ela nei, ’e ’ia ti’aturi i te mau tohura’a ’e te mau heheura’a, ’e te utuutura’a a te mau melahi, ’e te hōro’ara’a nō te paraura’a i te parau ’ē, ’e te hōro’ara’a nō te ’īriti i te parau ’ē, ’e te mau mea maitata’i ato’a ra ; ’e ’aita ho’i e mea maita’i, maori rā nō ’ō mai i te Fatu ra : ’e te mau mea ’ino ra, nō ’ō mai ïa i te diabolo ra.</p>
            <p class="verse"><strong>26</strong> ’E i teienei, e tō’u mau taea’e here, ’ua hina’aro vau ’ia haere mai ’outou i te Mesia, i Tei Mo’a i ’Īserā’ela nei, ’e ’ia fāri’i i tāna fa’aorara’a, ’e te mana nō tāna fa’aorara’a. ’Oia ïa, ’a haere mai iāna, ’e ’a pūpū mai i tō ’outou mau vārua ato’a ’ei ō nāna ; ’e ’a tāmau noa i te ha’apae i te mā’a ’e i te pure, ’e ’a fa’aitoito noa ē tae noa atu i te hope’a ra ; e mai te Fatu e ora nei, e fa’aorahia ïa ’outou.</p>
            <p class="verse"><strong>27</strong> ’E i teienei, e parau ri’i au nō ni’a i te tahi mau ta’ata ’o tei haere atu i te mēdēbara nō te ho’i atu i te fenua ra nō Nephi ; e rave rahi ho’i mau ta’ata tei hina’aro ’ia roa’a fa’ahou mai tō rātou fenua ’āi’a.</p>
            <p class="verse"><strong>28</strong> Nō reira, ’ua haere atu rātou i ni’a i roto i te mēdēbara. ’E tō rātou ta’ata fa’atere ra, e ta’ata pūai ïa ’e te mana, ’e e ta’ata ’ā’au ’eta’eta ho’i, nō reira ’ua fa’atupu ’oia i te mārōra’a i rotopū ia rātou ; ’e ’ua taparahihia rātou ato’a i roto i te mēdēbara, maori rā e pae ’ahuru, ’e ’ua ho’i fa’ahou mai ra rātou i te fenua ra nō Zarahemela.</p>
            <p class="verse"><strong>29</strong> ’E i muri a’era, ’ua arata’i fa’ahou atu ra rātou i te tahi ā pupu huru rahi, ’e ’ua ho’i fa’ahou atu ra i te mēdēbara.</p>
            <p class="verse"><strong>30</strong> ’E tē vai ra to’u, ’o Amaleki, te hō’ē taea’e ’o tei haere ato’a atu nā muri ia rātou ; ’e ’aita vau i fa’aro’o fa’ahou i te parau nō ni’a ia rātou. ’E ’ua fātata vau i te haere atu i raro i tō’u mēnema ; ’e ’ua ’ī teie nei mau ’api. ’E tē fa’aoti nei au i tā’u nei parau.</p>
            <p class="verse">Te Mau Parau a Moromona</p>
            <p class="verse">’Ua ha’apoto Moromona i te mau ’api rahi a Nephi—’Ua tu’u ’oia i te mau ’api hu’a i pīha’i iho i te tahi atu mau ’api—’Ua fa’atupu te ari’i Beniamina i te hau i ni’a i te fenua. Fātata 385M.M.</p>
            <p class="verse">=== W Of M Chapitre 1 ===</p>
            <p class="verse"><strong>1</strong> ’E i teienei, ’ua fātata vau, ’o Moromona, i te tu’u atu i te pāpa’a parau ’o tā’u i pāpa’i i roto i te rima o tā’u ra tamaiti ’o Moroni ; inaha, ’ua ’ite au i te pae rahi o te ha’amoura’ahia o tō’u ra mau ta’ata, te mau ’āti Nephi.</p>
            <p class="verse"><strong>2</strong> E rave rahi hānere matahiti i ma’iri i muri mai i te taera’a mai o te Mesia i teienei, ’e tē hōro’a nei au i teie nei mau pāpa’a parau i roto i te rima o tā’u tamaiti ; ’e ’ua mana’o vau ē, e ’ite ’oia i te ha’amou-roa-ra’a-hia o tō’u mau ta’ata. ’Ia fa’ati’a mai rā te Atua ’ia ora noa ’oia i muri a’e i tō rātou pau, ’ia ti’a iāna ’ia pāpa’i i te tahi mau parau iti nō ni’a ia rātou, ’e te tahi mau parau iti nō ni’a i te Mesia, e penei a’e ’ia tae i te hō’ē mahana e riro te reira ’ei faufa’a nā rātou.</p>
            <p class="verse"><strong>3</strong> ’E i teienei, e parau ri’i atu vau nō ni’a i te mau mea tā’u i pāpa’i ; e fa’aoti a’era vau i te ha’apoto i te mau parau nō roto mai i te mau ’api a Nephi ra, ē tae roa mai i te fa’aterera’a a teie ari’i ’o Beniamina, ’o tā Amaleki i parau, ’ua ’imi ihora vau i roto i te mau pāpa’a parau i tu’uhia mai i roto i tō’u ra rima, ’e ’ua ’itehia mai teie nei mau ’api iā’u, ’e tei roto i te reira teie ’ā’amu iti nō te mau peropheta, mai ia Iakoba ē tae mai i te fa’aterera’a a teie nei ari’i ’o Beniamina, ’e te mau parau e rave rahi a Nephi.</p>
            <p class="verse"><strong>4</strong> ’E ’ua māuruuru vau i te mau mea i ni’a i teie nei mau ’api, nō te mau tohura’a nō te taera’a mai o te Mesia ; ’e ’ua ’ite ho’i tō’u ra mau metua ē, ’ua tupu e rave rahi o tē reira ; ’oia ïa, ’e ’ua ’ite ho’i au ē, ’ua tupu te mau mea ato’a i tohuhia nō mātou ra, ē tae roa mai i teie nei mahana, ’e e tupu ho’i te mau tohu nō te mau mahana i mua nei—</p>
            <p class="verse"><strong>5</strong> Nō reira, e mā’iti au i teie nei mau mea nō te fa’aoti i tā’u pāpa’a parau i ni’a i te reira, e rave au i te toe’a o tā’u pāpa’a parau nō ni’a mai i te mau ’api a Nephi ; ’e ’aita e ti’a iā’u ’ia pāpa’i i te hānerera’a o te tufa’a nō te mau mea nō ni’a i tō’u ra mau ta’ata.</p>
            <p class="verse"><strong>6</strong> Inaha rā, e rave au i teie nei mau ’api tei roto teie nei mau tohura’a ’e teie nei mau heheura’a, ’e e tu’u vau i te reira i roto i te toe’a o tā’u pāpa’a parau, e mea maita’i ho’i te reira iā’u ; ’e ’ua ’ite ho’i au ē, e riro te reira ’ei mea maita’i i tō’u mau taea’e.</p>
            <p class="verse"><strong>7</strong> ’E tē nā reira nei au nō te hō’ē ’ōpuara’a pa’ari ; tē nā reira mai nei ho’i te reo iti ha’iha’i iā’u, mai te au i te mau ’ohipa a te Vārua o te Fatu i roto iā’u. ’E i teienei, ’aita roa vau i ’ite i te mau mea ato’a ; ’ua ’ite rā te Fatu i te mau mea ato’a e tupu a muri atu ; nō reira, tē fa’auru nei ’oia iā’u ’ia rave mai te au i tōna hina’aro.</p>
            <p class="verse"><strong>8</strong> ’E ’o tā’u pure i te Atua, nō tō’u mau taea’e ïa, ’ia ho’i fa’ahou tō rātou ’ite i te Atua ; ’oia ïa, i te fa’aorara’a a te Mesia ; ’ia riro fa’ahou rātou ’ei feiā au-maita’i-hia.</p>
            <p class="verse"><strong>9</strong> ’E i teienei, tē fa’aoti nei au, ’o Moromona, i tā’u pāpa’a parau, ’o tā’u i rave nō ni’a mai i te mau ’api a Nephi ; ’e tē pāpa’i nei au i te reira mai te au i te ’ite ’e te pa’ari tā te Atua i hōro’a mai iā’u nei.</p>
            <p class="verse"><strong>10</strong> Nō reira, i muri a’era i tō Amaleki tu’ura’a atu i teie nei mau ’api i roto i te rima o te ari’i Beniamina, ’ua rave ’oia i te reira ’e ’ua ’āmui ihora i te tahi atu mau ’api, ’e tei roto i te reira te mau pāpa’a parau i hōro’ahia mai e te mau ari’i, mai terā u’i i terā u’i ē tae roa mai i te mau mahana o te ari’i Beniamina.</p>
            <p class="verse"><strong>11</strong> ’E ’ua hōro’ahia mai te reira mai terā u’i i terā u’i, mai te ari’i Beniamina mai ē tae roa mai i roto i tō’u nei rima. ’E tē pure nei au, ’o Moromona, i te Atua ’ia fa’ahereherehia te reira mai teie atu taime. ’E ’ua ’ite au ē, e fa’ahereherehia te reira ; nō te mea ’ua pāpa’ihia te mau mea fa’ahiahia rahi i ni’a iho i te reira, ’e nā roto mai i te reira e ha’avāhia ai tō’u ra mau ta’ata ’e tō rātou mau taea’e i taua mahana rahi ’e te hope’a ra, mai te au i tā te Atua parau i pāpa’ihia ra.</p>
            <p class="verse"><strong>12</strong> ’E i teienei, ’o te parau teie nō taua ari’i ra ’o Beniamina—’ua tupu te tahi mau mārōra’a ri’i i rotopū i tōna iho mau ta’ata.</p>
            <p class="verse"><strong>13</strong> ’E i muri a’era, ’ua haere mai te mau nu’u fa’ehau o te mau ’āti Lamana i raro mai te fenua mai ra nō Nephi, nō te ’aro i tōna mau ta’ata. Inaha rā, ’ua ha’aputuputu mai ra te ari’i Beniamina i tōna mau nu’u fa’ehau, ’e ’ua ’aro atu ’oia ia rātou ; ’e ’ua tama’i atu ’oia ma te pūai o tōna iho rima, ’e ma te ’o’e ho’i a Labana ra.</p>
            <p class="verse"><strong>14</strong> ’E ’ua tama’i atu rātou i tō rātou mau ’enemi nā roto i te pūai o te Fatu, ’e ’ua taparahi rātou e rave rahi tauatini o te mau ’āti Lamana. ’E i muri a’era, ’ua ’aro atu rātou i te mau ’āti Lamana, ē tae noa atu ’ua ti’avaru rātou ia rātou i rāpae i tō rātou mau fenua ’āi’a.</p>
            <p class="verse"><strong>15</strong> ’E i muri a’era, ’ua ti’a mai ra te mau Mesia ha’avare e rave rahi, ’e ’ua tāpirihia a’era tō rātou vaha, ’e ’ua fa’autu’ahia rātou mai te au i tā rātou ra mau hara.</p>
            <p class="verse"><strong>16</strong> ’E i muri iho ’ua ti’a ato’a mai ra te mau peropheta ha’avare, ’e te feiā ha’api’i ha’avare, ’e te mau ’orometua ha’avare, i rotopū i te mau ta’ata, ’e ’ua fa’autu’ahia rātou ato’a mai te au i tā rātou mau hara ; ’e i muri iho ’ua tupu mai ra te mau mārōra’a e rave rahi ’e te mau tāivara’a e rave rahi i te mau ’āti Lamana, inaha, i muri a’era, ’ua fa’ahau te ari’i Beniamina i tō te fenua nā roto i te tauturura’a a te mau peropheta mo’a ’o tē pārahi ra i rotopū i tōna mau ta’ata—</p>
            <p class="verse"><strong>17</strong> Inaha ho’i, e ta’ata mo’a te ari’i Beniamina, ’e ’ua fa’atere ’oia i ni’a i tōna mau ta’ata ma te parauti’a ; ’e tē vai ra ho’i e rave rahi mau ta’ata mo’a i ni’a i te fenua, ’e ’ua parau rātou i te parau a te Atua ma te mana ’e te pūai ho’i ; ’e ’ua a’o ’ū’ana rātou nō te ’ā’au ’eta’eta o te mau ta’ata—</p>
            <p class="verse"><strong>18</strong> Nō reira, nā roto i te tauturura’a a te mau peropheta, ’ua rave te ari’i Beniamina i te ’ohipa ma te pūai ato’a o tōna tino ’e te ’ite ato’a ho’i o tōna vārua, ’e ’ua fa’atupu fa’ahou ’oia i te hau i ni’a i te fenua.</p>
            <p class="verse">Te Buka a Mosia</p>
            <p class="verse">’Ua ha’api’i te ari’i Beniamina i tāna mau tamari’i tamāroa i te reo ’e te mau tohura’a a tō rātou ra mau metua—’Ua fa’ahereherehia tā rātou ha’apa’ora’a e tā rātou peu maitata’i nō te mea ’ua ha’apa’ohia tā rātou mau pāpa’a parau i ni’a i te mau ’api huru rau—’Ua mā’itihia Mosia ’ei ari’i ’e ’ei ta’ata ha’apa’o nō te mau pāpa’a parau e te tahi atu mau mea. Fātata 130–124H.M.</p>
            <p class="verse">=== Mosiah Chapitre 1 ===</p>
            <p class="verse"><strong>1</strong> ’E i teienei, ’aita e mārōra’a fa’ahou i ni’a i te fenua tā’āto’a nō Zarahemela, i rotopū i te mau ta’ata i raro a’e i te hau o te ari’i ra ’o Beniamina, ’e ’ua pārahi noa te ari’i Beniamina ma te hau ē hope roa a’e te toe’a o tōna ra mau mahana.</p>
            <p class="verse"><strong>2</strong> ’E i muri a’era, ’ua fānau mai ’oia e toru tamari’i tamāroa ; ’e ’ua ma’iri ’oia i tō rātou ra mau i’oa ’o Mosia, ’o Heloruma, ’e ’o Helamana. ’E ’ua fa’aue ’oia ia ha’api’ihia ia rātou te reo o tōna ra mau metua, ’ia riro rātou ’ei feiā ’aravihi ; ’e ’ia ’ite rātou i te mau tohura’a i parauhia mai e te vaha o tō rātou ra mau metua, ’o tei fa’ataehia mai ia rātou e te rima o te Fatu.</p>
            <p class="verse"><strong>3</strong> ’E ’ua ha’api’i ato’a ho’i ’oia ia rātou nō ni’a i te mau pāpa’a parau i ’ō’otihia i ni’a i te mau ’api veo ra, i te nā ’ōra’a atu ē : E ta’u mau tamaiti, ’ua hina’aro vau ’ia ha’amana’o ’outou ē, ’āhiri ’aita teie nei mau ’api tei roto i te reira teie nei mau pāpa’a parau ’e teie nei mau fa’auera’a, ’ua pohe mau ïa tātou i roto i te pōiri i teienei, ’o tātou ’aore i ’ite i te mau parau ’aro a te Atua.</p>
            <p class="verse"><strong>4</strong> ’Aita ho’i i ti’a i tō tātou ra metua tāne ia Lehi ’ia ha’amana’o i teie nei mau mea, i ti’a ai ’ia ha’api’ihia atu i tāna ra mau tamari’i, maori rā nā roto i te tauturura’a a teie nei mau ’api ; ’ua ha’api’ihia ho’i ’oia i te reo o te mau ’Aiphiti nō reira i ti’a ai iāna ’ia tai’o i teie nei mau ’ō’otira’a, ’e ’ia ha’api’i atu i te reira i tāna ra mau tamari’i, ’ia ti’a ato’a ho’i ia rātou ’ia ha’api’i atu i tā rātou mau tamari’i, ’e ’ua nā-reira-hia nō te fa’atupura’a i te mau fa’auera’a a te Atua ē tae roa mai i teie nei tau.</p>
            <p class="verse"><strong>5</strong> Tē parau atu nei au ia ’outou na, e tā’u mau tamaiti, ’āhiri ’aita teie nei mau mea i ha’apa’ohia ’e i fa’ahereherehia ho’i e te rima o te Atua ra, ’ia ti’a ia tātou ’ia tai’o ’e ’ia māramarama i tāna ra mau parau ’aro, ’e ’ia vai māite noa tāna mau fa’auera’a i mua i tō tātou aro, ’ua riro ïa te fa’aro’o o tō tātou mau metua i te paruparu ; ’e ’ua riro ato’a tātou mai tō tātou mau taea’e, mai te mau ’āti Lamana ra te huru, ’o tei ’ore roa i ’ite i teie nei mau mea, ’e ’aita ato’a ho’i rātou i ti’aturi i te reira ’a ha’api’ihia atu ai rātou, nō te mea tē ti’aturi noa ra rātou i te mau peu tumu hape a tō rātou ra mau tupuna.</p>
            <p class="verse"><strong>6</strong> E tā’u mau tamaiti, ’ua hina’aro vau ’ia ha’amana’o ’outou ē, e parau mau teie nei mau parau, ’e e parau mau ato’a ho’i teie nei mau pāpa’a parau. ’E inaha, te mau ’api a Nephi tei roto i te reira te mau pāpa’a parau ’e te mau parau a tō tātou ra mau metua, mai te taime i fa’aru’e ai rātou i Ierusalema ē tae roa mai i teienei, e parau mau roa ïa ; ’ua ’ite māite tātou i te reira, nō te mea tei mua ïa i tō tātou nei mata.</p>
            <p class="verse"><strong>7</strong> ’E i teienei, e tā’u mau tamaiti, ’ua hina’aro vau ’ia ha’amana’o ’outou i te ’imi māite i taua mau mea nei, ’ia faufa’ahia ’outou i te reira ; ’e ’ua hina’aro ato’a vau ’ia ha’apa’o ’outou i te mau fa’auera’a a te Atua, ’ia manuia ’outou i ni’a i te fenua nei, mai te au i te mau fafaura’a tā te Fatu i nā reira i tō tātou ra mau metua.</p>
            <p class="verse"><strong>8</strong> ’E e rave rahi atu ā te mau mea tā te ari’i Beniamina i ha’api’i atu i tāna mau tamari’i tamāroa, ’e tei ’ore ho’i i pāpa’ihia i roto i teie nei buka.</p>
            <p class="verse"><strong>9</strong> ’E i muri a’era, ’ia fa’aoti a’era te ari’i Beniamina i te ha’api’ira’a atu i tāna mau tamari’i tamāroa, ’ua ruhiruhiā roa ihora ’oia ; ’e ’ua ’ite ho’i ’oia ē, e haere vave atu ’oia nā te ’ē’a e haerehia nei e tō te ao ato’a nei ; nō reira, ’ua mana’o ’oia e mea ti’a iāna ’ia ha’amau i te bāsileia i ni’a i te hō’ē o tāna mau tamari’i tamāroa.</p>
            <p class="verse"><strong>10</strong> Nō reira, ’ua ani a’era ’oia ’ia arata’ihia mai Mosia i mua iāna, ’e teie te mau parau tāna i parau atu iāna, i te nā-’ō-ra’a atu ē : E tā’u tamaiti, ’ua hina’aro vau ’ia fa’ahaere atu ’oe i te hō’ē parau poro’i i ni’a i teie fenua ta’ata i rotopū i teie mau ta’ata ato’a, ’oia ho’i i te mau ta’ata o Zarahemela, ’e te mau ta’ata o Mosia ’o tē pārahi nei i ni’a i te fenua nei, ’ia ti’a ia rātou ’ia ha’aputuputu-’āmui-hia mai ; e ananahi au e poro atu ai nā roto i tō’u iho nei vaha i tō’u nei mau ta’ata ē, ’o ’oe te ari’i ’e te tāvana i ni’a iho i teie nei mau ta’ata ’o tā te Fatu tā tō tātou Atua i hōro’a mai ia tāua.</p>
            <p class="verse"><strong>11</strong> ’E ’oia ato’a, e ma’iri au i te hō’ē i’oa i ni’a i teie nei feiā, ’ia ’ite-’ē-hia rātou i te mau ta’ata ato’a i arata’ihia mai e te Fatu te Atua i rāpae i te fenua ra nō Ierusalema ; e nā reira vau nō tō rātou itoito i te ha’apa’ora’a i te mau fa’auera’a a te Fatu.</p>
            <p class="verse"><strong>12</strong> E ma’iri ho’i au i te hō’ē i’oa i ni’a ia rātou, ’o tē ’ore roa e paraihia, maori rā nā roto i te ’ōfatira’a ture.</p>
            <p class="verse"><strong>13</strong> ’Oia ïa, tē parau fa’ahou atu nei ā vau ia ’oe, mai te mea e ’ōfati teie mau ta’ata ’o tei ha’amaita’i-rahi-hia e te Fatu i te ture, ’e ’a riro ai ’ei feiā parauti’a ’ore ’e te fa’aturi, e fa’aru’e te Fatu ia rātou, ’ia riro noa rātou ’ei feiā paruparu mai tō rātou ra mau taea’e ; ’e ’aita roa ’oia e fa’aherehere fa’ahou ia rātou nā roto i tōna mana fāito ’ore ’e te māere, mai tāna i fa’aherehere i tō tātou mau metua.</p>
            <p class="verse"><strong>14</strong> ’E tē parau atu nei au ia ’oe, ’āhiri ’aita ’oia i fa’atoro mai i tōna rima nō te fa’aherehere i tō tātou mau metua, ’ua topa ïa rātou i roto i te rima o te mau ’āti Lamana, ’ei tītī nō tō rātou ’ino’ino.</p>
            <p class="verse"><strong>15</strong> ’E i muri a’era, ’ia fa’aoti a’era te ari’i Beniamina i teie nei mau parau i tāna tamaiti, ’ua hōro’a atu ra ’oia i te hōpoi’a iāna nō ni’a i te mau ’ohipa ato’a o te bāsileia.</p>
            <p class="verse"><strong>16</strong> ’E ’oia fa’ahou, ’ua fa’aue ato’a atu ra ’oia iāna ’ia ha’apa’o i te mau pāpa’a parau i ’ō’otihia i ni’a i te mau ’api veo ; ’e te mau ’api ato’a a Nephi ; ’e te ’o’e a Labana, ’e te pōpō, ’oia ho’i, te ’avei’a, tei arata’i i tō tātou mau metua nā roto i te mēdēbara, ’e tei fa’aineinehia ho’i e te rima o te Fatu ’ia arata’ihia rātou e te reira, te ta’ata ato’a tei au i tōna fa’aro’o ’e tōna ha’apa’o maita’i iāna ra.</p>
            <p class="verse"><strong>17</strong> Nō reira, nō tō rātou ha’apa’o ’ore i ’ore ai rātou i manuia, ’aore ho’i i tere maita’i i tō rātou ra haere’a, ’āre’a rā ’ua tūra’ihia rātou i muri, ’e ’ua fa’ataehia mai te riri o te Atua i ni’a ia rātou ; ’e nō reira ’ua tā’irihia rātou i te o’e ’e te mau ’ati rahi, nō te fa’ati’arepu ia rātou ’ia ha’amana’o i tā rātou ’ohipa.</p>
            <p class="verse"><strong>18</strong> ’E i teienei, i muri a’era, ’ua haere atu ra Mosia ’e ’ua rave ihora i tā tōna metua tāne i fa’aue mai iāna ra, ’e ’ua poro atu ra i te mau ta’ata ato’a i te fenua nō Zarahemela, ’ia putuputu mai rātou, ’e ’ia haere atu rātou i te hiero nō te fa’aro’o i te mau parau tā tōna metua tāne e parau mai ia rātou ra.</p>
            <p class="verse">’Ua a’o atu te ari’i Beniamina i tōna mau ta’ata—’Ua fa’a’ite atu ’oia i te huru parauti’a, te huru ’āfaro, ’e te huru pae vārua nō tāna fa’aterera’a—’Ua a’o atu ’oia ia rātou ’ia tāvini i tō rātou Ari’i i te Ao ra—E fāri’i te feiā e mārō atu i te Atua i te mamae rahi mai te auahi pohe ’ore ra. Fātata 124H.M.</p>
            <p class="verse">=== Mosiah Chapitre 2 ===</p>
            <p class="verse"><strong>1</strong> ’E i muri a’era, ’ua rave Mosia mai tā tōna metua tāne i fa’aue mai iāna, ’e ’ua fa’atae atu ’oia i te parau poro’i i tō te fenua ato’a, ’ia ha’aputuputu mai te mau ta’ata o te fenua pā’āto’a, ’e ’ia haere rātou i ni’a i te hiero nō te fa’aro’o i te mau parau tā te ari’i Beniamina e parau mai ia rātou ra.</p>
            <p class="verse"><strong>2</strong> ’E ’ua rahi roa te mau ta’ata, ’e nō te rahi ’aita a’era i ti’a ia rāua ’ia tai’o ia rātou ; ’e ’ua tupu roa ho’i rātou i te rahi, ’e ’ua riro ’ei feiā rahi i te fenua.</p>
            <p class="verse"><strong>3</strong> ’E ’ua hōpoi ato’a mai ra rātou i te mau fanau’a mātāmua nō tā rātou mau nana, ’ia ti’a ia rātou ’ia pūpū ’ei tusia ’e ’ei mau ō tāauahi mai te au i te ture a Mose ra.</p>
            <p class="verse"><strong>4</strong> ’E ’ia ti’a ato’a ia rātou ’ia ha’amaita’i i te Fatu tō rātou Atua, ’o tei arata’i mai ia rātou i rāpae i te fenua ra nō Ierusalema, ’e ’o tei fa’aora ato’a ia rātou i te rima o tō rātou ra mau ’enemi, ’e tei fa’ata’a i te mau ta’ata parauti’a ’ei ’orometua nō rātou ; ’e te tahi ato’a ta’ata parauti’a ’ei ari’i nō rātou, ’o tei fa’atupu i te hau i ni’a i te fenua ra nō Zarahemela, ’e tei ha’api’i ho’i ia rātou ’ia ha’apa’o i te mau fa’auera’a a te Atua, ’ia ti’a ia rātou ’ia ’oa’oa ’e ’ia fa’a’īhia i te aroha i te Atua ’e i te mau ta’ata ato’a ho’i.</p>
            <p class="verse"><strong>5</strong> ’E i muri a’era, ’ia tae mai ra rātou i te hiero, ’ua fa’ati’a ihora rātou i tō rātou mau ti’ahapa ē ’ati noa a’e taua vāhi ra, te ta’ata ’e tōna ra ’utuāfare, ’oia ho’i tāna vahine, ’e tāna mau tamari’i tamāroa, ’e tāna mau tamari’i tamāhine, ’e tā rātou mau tamari’i tamāroa, ’e tā rātou mau tamari’i tamāhine, mai te matahiapo ē tae noa atu i te hope’a, ’e ’ua ta’a ’ē te tahi ’utuāfare i te tahi ē hope roa a’e.</p>
            <p class="verse"><strong>6</strong> ’E ’ua fa’ati’a ihora rātou i tō rātou mau ti’ahapa ē ’ati noa a’e te hiero, te reira te ta’ata e tōna ti’ahapa ma te fāriu atu te ’ūputa i te hiero, ’ia ti’a ia rātou ’ia pārahi noa i roto i tō rātou mau ti’ahapa ’a fa’aro’o atu ai i te mau parau tā te ari’i Beniamina e parau mai ia rātou ra.</p>
            <p class="verse"><strong>7</strong> Nō te rahi o te ta’ata ’aita atu ra e ti’a i te ari’i Beniamina ’ia ha’api’i atu ia rātou ato’a i roto i te hiero, nō reira ’ua fa’aue a’era ’oia ’ia fa’ati’ahia te tahi pare, ’ia ti’a i tōna mau ta’ata ’ia fa’aro’o i tāna mau parau ’o tāna e parau atu ia rātou.</p>
            <p class="verse"><strong>8</strong> ’E i muri a’era, ’ua ha’amata a’era ’oia i te parau atu i tōna mau ta’ata mai ni’a mai i te pare ; ’e ’aita ho’i i ti’a ia rātou ato’a ’ia fa’aro’o mai i tāna mau parau nō te rahi o te ta’ata ; nō reira ’ua fa’aue atu ra ’oia ’ia pāpa’ihia tāna mau parau ’e ’ia fa’ataehia te reira i rotopū i te mau ta’ata ’o tei ’ore i fa’aro’o mai i tōna reo, ’ia ti’a ato’a ia rātou ’ia fāri’i i tāna mau parau.</p>
            <p class="verse"><strong>9</strong> ’E teie ïa te mau parau tāna i parau atu ’e tāna ho’i i fa’aue ’ia pāpa’ihia, ’e tē nā ’ō ra te reira : E tō’u mau taea’e, e ’outou pā’āto’a ’o tei ha’aputuputu ’āmui mai, ’outou ’o tē fa’aro’o mai nei i tā’u nei mau parau, ’o tā’u e a’o atu ia ’outou i teie nei mahana ; ’aore ho’i au i fa’aue atu ia ’outou ’ia haere mai i’ō nei nō te ha’afaufa’a ’ore i te mau parau ’o tā’u e parau nei, ’ia fa’aro’o rā ’outou iā’u nei, ’e ’ia ha’afatafata i tō ’outou tari’a ’ia fa’aro’o ’outou, ’e i tō ’outou ’ā’au ’ia māramarama ’outou, ’e tō ’outou mana’o ’ia ti’a i te mau parau ’aro a te Atua ’ia fa’a’itehia mai i mua i tō ’outou nā mata.</p>
            <p class="verse"><strong>10</strong> ’Aita ho’i au i fa’aue atu ia ’outou ’ia haere mai i’ō nei ’ia mata’u mai ’outou iā’u nei, ’e ’ia mana’o ho’i ’outou ē, ’ua hau atu vau i te hō’ē ta’ata tāhuti nei i te huru.</p>
            <p class="verse"><strong>11</strong> E ta’ata mau rā vau mai ia ’outou ato’a na te huru, e ti’a ho’i iā’u ’ia ro’ohia i te mau paruparu pae tino nei ’e pae mana’o ho’i ; ’ua mā’itihia rā vau e teie nei feiā, ’e ’ua fa’atōro’ahia vau e tō’u metua tāne, ’e ’ua fa’ati’ahia ho’i au e te rima o te Fatu ’ia riro ’ei tāvana ’e ’ei ari’i i ni’a i teie nei feiā ; ’e ’ua ha’apa’ohia ’e ’ua fa’ahereherehia ho’i au e tōna ra mana fāito ’ore, nō te tāvini ia ’outou ma te mana ato’a, ’e te mana’o ato’a, ’e te pūai ato’a ’o tā te Fatu e hōro’a mai iā’u nei.</p>
            <p class="verse"><strong>12</strong> Tē parau atu nei au ia ’outou na, ’ua fa’ati’ahia vau ’ia fa’a’ohipa i tō’u pu’e mahana nō te tāvini ia ’outou, ē tae roa mai i teie nei taime, ’e ’aita ho’i au i tītau i te ’auro, ’e te ’ārio, ’e te tahi atu ā mau tao’a nō ’ō na mai ia ’outou na.</p>
            <p class="verse"><strong>13</strong> ’Aita ho’i au i fa’ati’a ’ia tu’uhia ’outou i roto i te mau piha tāpe’ara’a i raro i te fenua, ’e ’ia riro te tahi o ’outou ’ei tītī nā te tahi atu, ’e ’ia taparahi ’outou i te ta’ata, ’e ’ia haru i te tao’a, ’e ’ia ’eiā, ’e ’ia fa’aturi ; ’e ’aita ho’i au i fa’ati’a ’ia rave ’outou i te mau huru ’ohipa parauti’a ’ore, ’e ’ua ha’api’i au ia ’outou ’ia ha’apa’o ’outou i te mau fa’auera’a a te Fatu, i roto i te mau mea ato’a ’o tāna i fa’aue mai ia ’outou—</p>
            <p class="verse"><strong>14</strong> ’E ’ua rave ato’a vau, ’o vau iho, i te ’ohipa i tō’u iho nei rima ’ia tāvini au ia ’outou, ’e ’ia ’ore ho’i ’outou ’ia teiaha i te ’aufaura’a i te moni tute, ’e ’ia ’ore ho’i te hōpoi’a rahi ’ia tae mai i ni’a iho ia ’outou—’e ’ua riro ho’i ’outou ’ei ’ite i teie nei mahana i te mau mea tā’u e parau nei.</p>
            <p class="verse"><strong>15</strong> Terā rā, e tō’u mau taea’e, ’aita vau i rave i teie mau mea ’ia ti’a iā’u ’ia fa’aahaaha, ’e ’aita ho’i au i fa’a’ite atu i teie mau mea ’ei parira’a ia ’outou ; ’ua fa’a’ite rā vau i teie mau mea ia ’outou, ’ia ’ite ’outou ē, e ti’a iā’u ’ia ti’a i mua i te Atua i teie nei mahana ma te ’ā’au hapa ’ore.</p>
            <p class="verse"><strong>16</strong> Inaha, tē parau atu nei au ia ’outou, ’ua parau a’enei au ia ’outou ē, ’ua fa’a’ohipa vau i tō’u pu’e mahana nō te tāvini ia ’outou, ’aita rā vau i hina’aro ’ia fa’aahaaha, nō te mea tē tāvini noa ra ho’i au i te Atua.</p>
            <p class="verse"><strong>17</strong> ’E inaha, e fa’a’ite atu vau ia ’outou i teie mau mea, ’ia ha’api’i mai ’outou i te pa’ari ; ’ia ’ite ho’i ’outou ē, ’a tāvini ai ’outou i tō ’outou mau ta’ata tupu, tē tāvini ra ïa ’outou i tō ’outou Atua.</p>
            <p class="verse"><strong>18</strong> Inaha, ’ua fa’ariro ’outou iā’u ’ei ari’i nō ’outou ; ’e ’ia rave au, ’o tā ’outou i fa’ariro ’ei ari’i nō ’outou i te ’ohipa nō te tāvini ia ’outou, ’aita ānei ïa e ti’a ia ’outou ’ia rave i te ’ohipa nō te tāvini te tahi i te tahi ?</p>
            <p class="verse"><strong>19</strong> ’E inaha ho’i, mai te mea ē ’ua ti’a roa iā’u ’ia fāri’i i te mau ha’amaita’ira’a nō ’ō na mai ia ’outou na, ’o vau nei ’o tā ’outou i fa’ariro ’ei ari’i nō ’outou, ’e ’o tei fa’a’ohipa i tōna pu’e mahana nō te tāvini ia ’outou na, ’e tei tāvini na ho’i i te Atua, ’ua ti’a roa ïa ’ia rahi roa atu tā ’outou ha’amaita’ira’a atu i tō ’outou Ari’i i te ra’i ra !</p>
            <p class="verse"><strong>20</strong> Tē parau atu nei au ia ’outou na, e tō’u mau taea’e, mai te mea e hope te mana ato’a o tō ’outou vārua i te ha’amaita’i ’e i te ’ārue i taua Atua ra ’o tei hāmani ia ’outou, ’e tei ha’apa’o ia ’outou, ’e tei fa’aherehere ia ’outou, ’e tei fa’a’oa’oa ia ’outou, ’e tei fa’ati’a ’ia pārahi hau ’outou te tahi i te tahi—</p>
            <p class="verse"><strong>21</strong> Tē parau atu nei au ia ’outou na, mai te mea e tāvini ’outou iāna ’o tei hāmani ia ’outou mai te mātāmua mai ā, ’e ’o tē fa’aherehere nei ia ’outou i terā mahana ’e i terā mahana, i te hōro’ara’a atu i te aho nō ’outou, ’ia ti’a ia ’outou ’ia ora ’e ’ia hāhaere ’e ’ia rave ho’i mai te au i tō ’outou iho hina’aro, ’e ’o tē tauturu mai nei ho’i ia ’outou i terā taime ’e i terā taime—e parau atu vau mai te mea e tāvini ’outou iāna ma tō ’outou vārua ato’a, e mau tāvini faufa’a ’ore ā ’outou i reira.</p>
            <p class="verse"><strong>22</strong> ’E inaha, hō’ē ana’e mea tāna i hina’aro ia ’outou ’ia rave, ’o te ha’apa’ora’a ïa i tāna mau fa’auera’a ; ’e ’ua fafau mai ho’i ’oia ia ’outou ē, mai te mea e ha’apa’o ’outou i tāna mau fa’auera’a, e manuia ’outou i te fenua nei ; ’e ’aita roa ho’i ’oia e fa’ahuru ’ē i tāna i parau mai ; nō reira, mai te mea e ha’apa’o ’outou i tāna mau fa’auera’a, e ha’amaita’i mai ’e e ha’amanuia mai ho’i ’oia ia ’outou.</p>
            <p class="verse"><strong>23</strong> ’E i teienei, nā mua roa, ’ua hāmani ’oia ia ’outou, ’e ’ua hōro’a mai ’oia i tō ’outou ora ia ’outou, ’e ’ua riro ïa ’outou ’ei ’aitārahu nāna.</p>
            <p class="verse"><strong>24</strong> ’E te piti ra : ’Ua hina’aro ’oia ’ia ha’apa’o ’outou i tāna i fa’aue mai ia ’outou ra ; ’e mai te mea e nā reira ’outou, e ha’amaita’i ’oi’oi mai ’oia ia ’outou ; ’e nō reira, ’ua ’aufau ïa ’oia ia ’outou. ’E e ’aitārahu ā ho’i ’outou iāna, i teienei, i te mau taime i mua nei, ē a muri ē a muri noa atu ; ’e nō reira, e aha tā ’outou e ti’a ai ia ’outou ’ia fa’aahaaha ?</p>
            <p class="verse"><strong>25</strong> ’E i teienei, tē ui atu nei au, e ti’a ānei ia ’outou ’ia fa’aahaaha ia ’outou iho na ? E parau atu vau, ’Aita. ’Aita roa e ti’a ia ’outou ’ia parau ē, e mea faufa’a a’e ’outou i te repo puehu o te fenua nei ; ’ua hāmanihia rā ’outou i te repo puehu o te fenua ; inaha rā, nōna ïa, ’o tei hāmani ia ’outou na.</p>
            <p class="verse"><strong>26</strong> ’E ’aore ho’i au, ’o vau iho, ’o tei parauhia e ’outou e ari’i nō ’outou, i hau atu i te maita’i ia ’outou ; ’e nō te repo ato’a ho’i au nei. ’E ’ua ’ite ’outou ē, ’ua ruhiruhiā vau, ’e ’ua fātata ho’i au i te tu’u atu i teie nei tino tāhuti i roto i te repo, i te vāhi nō reira mai ’oia ra.</p>
            <p class="verse"><strong>27</strong> Nō reira, mai tā’u i parau iho nei ia ’outou, i tāvini nā vau ia ’outou, ma te haere ’ā’au hapa ’ore i mua i te Atua ; ’e ’ua ha’aputuputu ’āmui mai ho’i au ia ’outou i teie nei taime, ’ia ’ore au ’ia fa’ahapahia, ’e ’ia ’ore ho’i tō ’outou toto ’ia iri mai i ni’a iho iā’u, ’ia ti’a atu vau ’e ’ia ha’avāhia e te Atua nō te mau mea tāna i fa’aue mai iā’u nō ni’a ia ’outou na.</p>
            <p class="verse"><strong>28</strong> Tē parau atu nei au ia ’outou na, ’ua ha’aputuputu ’āmui mai au ia ’outou ’ia tāmā vau i tō’u nei mau ’ahu i tō ’outou toto i teie nei taime, i te taime ’a fātata ai au i te haere i raro i tō’u ra mēnema, ’ia ti’a iā’u ’ia haere atu i raro ma te hau, ’e ’ia ’āmui ato’a tō’u vārua tāhuti ’ore i te mau pupu hīmene i ni’a ra, i te hīmenera’a i te mau ha’amaita’ira’a i te Atua parauti’a ra.</p>
            <p class="verse"><strong>29</strong> ’E tē parau fa’ahou atu nei ā vau ia ’outou na, ’ua ha’aputuputu ’āmui mai au ia ’outou nō te fa’a’ite atu ia ’outou ē, ’aita e ti’afa’ahou iā’u ’ia riro noa ’ei ’orometua ’e ’ei ari’i nō ’outou.</p>
            <p class="verse"><strong>30</strong> I teienei ā ho’i taime, tē rurutaina noa nei tō’u nei tino tā’āto’a ’a tāmata’i au i te a’o atu ia ’outou na ; ’āre’a rā ’ua tauturu mai te Fatu te Atua iā’u nei, ’e ’ua fa’ati’a mai ho’i iā’u ’ia parau atu vau ia ’outou na, ’ua fa’aue mai ho’i iā’u ’ia fa’a’ite atu vau ia ’outou i teie nei mahana, ’ua riro tā’u tamaiti ra ’o Mosia ’ei ari’i, ’e ’ei tāvana nō ’outou.</p>
            <p class="verse"><strong>31</strong> ’E i teienei, e tō’u mau taea’e, ’ua hina’aro vau ’ia rave ’outou mai tā ’outou i rave nā mua a’enei. Mai tā ’outou ho’i i ha’apa’o i tā’u mau fa’auera’a, ’e te mau fa’auera’a ho’i a tō’u ra metua tāne, i manuia ai ’outou, ’e i fa’aorahia ai ho’i ’ia ’ore ’outou ’ia ma’iri i roto i te rima o tō ’outou ra mau ’enemi ; ’e ’ia nā reira ato’a ’outou i te ha’apa’o i te mau fa’auera’a a tā’u tamaiti, ’e ’aore rā i te mau fa’auera’a a te Atua ’o tē hōro’ahia mai ia ’outou nā roto iāna, e manuia ïa ’outou i ni’a i te fenua nei, ’e ’aita tō tō ’outou mau ’enemi e mana i ni’a ia ’outou.</p>
            <p class="verse"><strong>32</strong> ’Āre’a rā, e tō’u mau ta’ata, ’a ara ’o te tupu te mau mārōra’a i rotopū ia ’outou, ’e ’o te ha’apa’o ’outou i te vārua ’ino ’o tei parauhia e tō’u ra metua tāne e Mosia.</p>
            <p class="verse"><strong>33</strong> Inaha ho’i, ’ua fa’a’itehia na te utu’a e tae mai i ni’a i te ta’ata ’o tē fa’aro’o atu i tā taua vārua ra ; ’e ’ia fa’aro’o atu ’oia iāna, ’e ’ia pārahi noa ’e ’ia pohe ho’i i roto i tāna ra mau hara, ’ua inu ïa ’oia i te pohe nō tōna ihora vārua ; ’e e fāri’i ho’i ’oia i te fa’autu’ara’a mure ’ore ’ei utu’a nāna, nō te mea ’ua ’ōfati ’oia i te ture a te Atua, mai tei ’ore i au i tōna ihora ’ite.</p>
            <p class="verse"><strong>34</strong> Tē parau atu nei au ia ’outou na, ’aita roa te hō’ē i rotopū ia ’outou ’o tei ’ore ā i ha’api’ihia i teie mau mea, maori rā tā ’outou mau tamari’i ri’i, ’e ’ua ’ite ho’i ’outou ē, ’ua riro ’outou ’ei aitārahu i tō ’outou Metua i te ao ra ē a muri noa atu, nō reira ’ua ti’a roa ia ’outou ’ia hōro’a atu iāna i tā ’outou mau tao’a ato’a ’e tā ’outou faufa’a ato’a e vai nei ; ’e ’oia ato’a ’ua ha’api’ihia ’outou nō ni’a i te mau pāpa’a parau tei roto i te reira te mau tohura’a i parauhia e te mau peropheta mo’a ra, ē tae roa mai i te tau i fa’aru’e ai tō tātou ra metua tāne ’o Lehi ia Ierusalema ;</p>
            <p class="verse"><strong>35</strong> ’E ’oia ato’a, te mau parau ato’a ho’i i parauhia e tō tātou ra mau metua ē tae roa mai i teienei. ’E inaha ho’i, ’ua parau ato’a rātou i te mau mea i fa’auehia mai ia rātou e te Fatu ; nō reira, e parau mau ’e te parauti’a ho’i te reira.</p>
            <p class="verse"><strong>36</strong> ’E i teienei, tē parau atu nei au ia ’outou na, e tō’u mau taea’e, ’ia hope ’outou i te ’ite ’e i te ha’api’ihia i teie mau mea ato’a, ’e ’ia hara ’outou, ’e ’ia haere ’ē atu i tei parauhia ra, ’e ’ia fa’aātea ’ē atu ho’i ’outou ia ’outou iho i te Vārua o te Fatu ra, ’ia ’ore tōna e vāhi i roto ia ’outou nō te arata’i ia ’outou nā te ’ē’a o te pa’ari ra, ’ia ti’a ia ’outou ’ia ha’amaita’ihia, ’ia ha’amanuiahia, ’e ’ia fa’ahereherehia ho’i—</p>
            <p class="verse"><strong>37</strong> Tē parau atu nei au ia ’outou na, ’o te ta’ata e nā reira i te rave, ’ua pāto’i ’ū’ana ïa ’oia i te Atua ; nō reira ’ua ha’apa’o ïa ’oia ’ia auraro i te vārua ’ino, ’e ’ua riro ’oia ’ei ’enemi nō te parauti’a ato’a ; nō reira, ’aita tō te Fatu e vāhi i roto iāna, nō te mea ’aita ’oia e pārahi i roto i te mau hiero vi’ivi’i.</p>
            <p class="verse"><strong>38</strong> Nō reira, ’ia ’ore taua ta’ata ra ’ia tātarahapa, ’e ’ia pārahi noa ’oia ’ei ’enemi ’e ’ia pohe ho’i ’ei ’enemi nō te Atua, e fa’aaraara mai ïa te tītaura’a o te parauti’a mo’a i tōna vārua tāhuti ’ore, ’ia ’ite pāpū ’oia i tāna ihora hapa, tei fa’a’ōtemutemu iāna i mua i te aro o te Fatu, ’e tei fa’a’ī i tōna ’ōuma i te ’oto, ’e te māuiui, ’e te ’auē, mai te auahi pohe ’ore ra, ’o tē pe’e atu tōna ura i ni’a ē a muri ē a muri noa atu.</p>
            <p class="verse"><strong>39</strong> ’E i teienei, tē parau atu nei au ia ’outou na, ’aita tō te aroha e mana i ni’a i taua ta’ata ra ; nō reira tāna utu’a hope’a ra ’o te fa’a’oroma’i ïa i te māuiui hope ’ore.</p>
            <p class="verse"><strong>40</strong> E te mau ta’ata ruhiruhiā ato’a, ’e te mau ta’ata ’āpī, ’e te mau tamari’i ri’i ho’i ’o tei māramarama i tā’u nei mau parau, i parau pāpū na ho’i au ’ia māramarama ’outou, ’e tē pure nei au ’ia ara ’outou i te ha’amana’ora’a i te ti’ara’a ri’ari’a o te mau ta’ata i ma’iri i roto i te ’ōfatira’a ture.</p>
            <p class="verse"><strong>41</strong> ’E ’oia ato’a, ’ua hina’aro ho’i au ’ia ha’amana’o ’outou i te huru ha’amaita’ihia ’e te ’oa’oa o te feiā e ha’apa’o i te mau fa’auera’a a te Atua. Inaha ho’i, ’ua ha’amaita’ihia rātou i roto i te mau mea ato’a, i te pae tino ’e te pae vārua ato’a ho’i ; ’e mai te mea e ha’apa’o maita’i noa rātou ē tae noa atu i te hope’a ra, e fāri’ihia ïa rātou i te ao ra, ’e e pārahi rātou i pīha’i iho i te Atua i roto i te ’oa’oa hope ’ore ra. ’A ha’amana’o, ’a ha’amana’o ē e parau mau teie mau mea ; ’e nā te Fatu te Atua i parau mai i te reira.</p>
            <p class="verse">’Ua tāmau noa te ari’i Beniamina i tāna a’ora’a—E fa’atere noa te Fatu Manahope i rotopū i te ta’ata nei i roto i te hō’ē tino tāhuti—E tahe tōna toto nā roto i tōna mau ’āpo’o ’iri ato’a ’a amo ai ’oia i te mau hara a tō te ao nei—Nā roto i tōna ana’e iho i’oa e tae mai ai te fa’aorara’a—E ti’a i te ta’ata ’ia fa’aru’e i te ta’ata nātura, ’e ’ia riro ’ei ta’ata mo’a nā roto i te Tāra’ehara—Te māuiui e fāri’ihia e te feiā parauti’a ’ore mai tō te roto auahi ïa ’e te gopheri. Fātata 124H.M.</p>
            <p class="verse">=== Mosiah Chapitre 3 ===</p>
            <p class="verse"><strong>1</strong> ’E teie fa’ahou e tō’u mau taea’e, ’a fa’aro’o mai na ’outou, e ma’a parau iti ā tā’u e parau atu ia ’outou ; inaha ho’i, tē vai nei te tahi mau mea ’o tā’u i hina’aro ’ia fa’a’ite atu ia ’outou nō te mau mea e tupu a muri a’e.</p>
            <p class="verse"><strong>2</strong> ’E te mau mea ’o tā’u e fa’a’ite atu ia ’outou na, ’ua fa’a’itehia mai ïa iā’u e te hō’ē melahi a te Atua. ’E ’ua nā ’ō mai ’oia iā’u : ’A ara ; ’e ’ua ara ihora vau, ’e inaha tē ti’a ra ’oia i mua iā’u.</p>
            <p class="verse"><strong>3</strong> ’E ’ua parau mai ra ’oia iā’u : ’A ara, ’e ’a fa’aro’o i te mau parau tā’u e fa’a’ite atu ia ’oe ; inaha ho’i, ’ua tae mai au nō te fa’a’ite atu ia ’oe i te mau parau ’oa’oa nō te ’oa’oa rahi.</p>
            <p class="verse"><strong>4</strong> ’Ua fa’aro’o ho’i te Fatu i tā ’oe mau pure, ’e ’ua ha’avā ho’i i tō ’oe parauti’a, ’e ’ua tono mai iā’u nō te fa’a’ite atu ia ’oe ’ia ’oa’oa ’oe ; ’e ’ia fa’a’ite atu ho’i ’oe i tō ’oe mau ta’ata, ’ia fa’a’ī-ato’a-hia rātou i te ’oa’oa.</p>
            <p class="verse"><strong>5</strong> Inaha ho’i, tē fātata mai ra te tau ’e ’aita ho’i i ātea roa, ’e ma te mana, e tae mai ai te Fatu Manahope ’o tei fa’atere ari’i na, ’o tei vai na ho’i, ’e ’o tē vai noa nei ē a muri ē a muri noa atu, i raro nei mai te ra’i mai i rotopū i te mau tamari’i a te ta’ata nei, ’e e pārahi ho’i ’oia i roto i te hō’ē tino tāhuti, ’e e haere atu ’oia i rotopū i te ta’ata nei, ma te rave i te mau semeio fa’ahiahia, ’oia ho’i, te fa’aorara’a i te feiā ma’i, te fa’ati’a-fa’ahou-ra’a i te feiā pohe, te fa’aorara’a i te feiā piri’o’i ’ia haere, ’e te feiā matapō ia ’ite, ’e te feiā tari’a turi ’ia fa’aro’o, ’e te fa’aorara’a ho’i i te mau huru ma’i ato’a.</p>
            <p class="verse"><strong>6</strong> ’E e ti’avaru ’oia i te mau diabolo, ’oia ho’i i te mau vārua ’ino e pārahi ra i roto i te ’ā’au o te mau tamari’i a te ta’ata nei.</p>
            <p class="verse"><strong>7</strong> ’E inaha, e fāri’i ’oia i te mau fa’ahemara’a, i te māuiui o te tino, i te po’ia, i te po’ihā, ’e i te rohirohi, ’o tē ’ore e ti’a i te hō’ē ta’ata ’ia fa’a’oroma’i, maori rā e tae mai te pohe iāna ; inaha ho’i, e tahe tōna toto nā roto i te mau ’āpo’o ato’a o tōna ’iri nō tōna māuiui rahi nō te mau ’ohipa ’ī’ino ’e te mau ’ohipa vi’ivi’i a tōna ra mau ta’ata.</p>
            <p class="verse"><strong>8</strong> ’E e ma’irihia tōna i’oa, ’o Iesu Mesia, te Tamaiti a te Atua, te Metua o te ra’i e te fenua, Tei Hamani i te mau mea ato’a mai te mātāmua mai ā ; ’e tōna metua vahine e ma’irihia ïa tōna i’oa ’o Maria.</p>
            <p class="verse"><strong>9</strong> ’E inaha, e haere mai ’oia i tōna ihora, ’ia tae te fa’aorara’a i te mau tamari’i a te ta’ata nei nā roto i te fa’aro’o i tōna ra i’oa ; ’e i muri a’e i taua mau mea ato’a ra e fa’ariro rātou iāna ’ei ta’ata noa, ’e e parau rātou ē, e diabolo tōna, ’e e papa’i rātou iāna, ’e e fa’asātauro ho’i iāna.</p>
            <p class="verse"><strong>10</strong> ’E e tia mai ’oia i ni’a i te toru o te mahana mai te pohe mai ; ’E inaha, e ti’a ’oia nō te ha’avā i tō te ao nei ; ’e inaha, ’ua ravehia teie mau mea ato’a ’ia tae te ha’avāra’a parauti’a i ni’a i te mau tamari’i a te ta’ata nei.</p>
            <p class="verse"><strong>11</strong> Inaha ho’i, e riro ato’a tōna toto ’ei tāra’ehara nō te mau ta’ata i hi’a nō te ’ōfatira’a ture a Adamu, nō rātou tei pohe ma te ’ite ’ore i te hina’aro o te Atua nō ni’a ia rātou, ’e ’aore rā ’o tei hara ma te ’ite ’ore.</p>
            <p class="verse"><strong>12</strong> ’Auē ho’i ē, ’auē ho’i ’oia tei ’ite ē ’ua ’ōrure ’oia i te Atua ! ’E ’aita ho’i te fa’aorara’a e tae i taua ta’ata ra, maori rā nā roto i te tātarahapara’a ’e te fa’aro’o i te Fatu ra ia Iesu Mesia.</p>
            <p class="verse"><strong>13</strong> ’E i tono na te Fatu te Atua i tōna mau peropheta mo’a i rotopū i te mau tamari’i ato’a a te ta’ata nei, nō te fa’a’ite atu i teie nei mau mea i tō te mau ’ōpū ato’a, ’e tō te mau nūna’a ato’a, ’e tō te mau reo ato’a, ’e te ta’ata ato’a e ti’aturi e tae mai te Mesia, e fāri’i ïa rātou i te ha’amatarara’a nō tā rātou ra mau hara, ’e e ’oa’oa rātou ma te ’oa’oa rahi, mai te mea ra ē, ’ua tae mai na ’oia i rotopū ia rātou.</p>
            <p class="verse"><strong>14</strong> Terā rā ’ua ’ite te Fatu te Atua ē, e feiā ’ā’au ’eta’eta tōna ra mau ta’ata, ’e ’ua fa’ata’a ’oia i te hō’ē ture nā rātou, ’oia ho’i te ture a Mose.</p>
            <p class="verse"><strong>15</strong> ’E ’ua fa’a’ite ’oia ia rātou e rave rahi mau tāpa’o, ’e te mau ’ohipa ’ūmerehia, ’e te mau taipe, ’e te mau hōho’a nō tōna ra taera’a mai ; ’e ’ua parau ato’a atu te mau peropheta mo’a ia rātou nō ni’a i tōna taera’a mai ; terā rā ’ua fa’a’eta’eta rātou i tō rātou ’ā’au, ’e ’aita ho’i rātou i ’ite ē, e mea faufa’a ’ore te ture a Mose, maori rā nā roto i te tāra’ehara o tōna ra toto.</p>
            <p class="verse"><strong>16</strong> ’E ’āhiri ’ua ti’a i te mau tamari’i ri’i ’ia hara, ’aita ïa e ti’a ia rātou ’ia fa’aorahia ; ’āre’a rā tē parau atu nei au ia ’outou na, ’ua ha’amaita’ihia rātou ; inaha ho’i, nō te mea mai tā rātou i hi’a ia Adamu, ’e ’aore rā nā roto i tā te tino, e riro ato’a te toto o te Mesia ’ei tāra’ehara nā rātou.</p>
            <p class="verse"><strong>17</strong> ’E tē parau fa’ahou atu nei ā, tē parau atu nei au ia ’outou, ’aita atu e i’oa, ’aita ho’i e ’ē’a, ’aita ho’i e rāve’a e fa’a’itehia mai, e tae mai ai te fa’aorara’a i te mau tamari’i a te ta’ata nei, i roto ana’e rā, ’e nā roto ana’e ho’i i te i’oa o te Mesia, te Fatu Manahope.</p>
            <p class="verse"><strong>18</strong> Inaha ho’i, te ha’avā ra ’oia, ’e e mea ti’a tāna ha’avāra’a ; ’e ’aita ho’i te tamari’i ri’i tei pohe i tōna ’aiūra’a e mou ; ’āre’a rā tē inu ra te ta’ata i te pohe nō tō rātou iho vārua, maori rā ’ia fa’aha’eha’a rātou ia rātou iho ’e ’ia riro mai te tamari’i ri’i ra, ’e ’ia ti’aturi ho’i ē, i vai na te fa’aorara’a, ’e tē vai nei, ’e e tae mai ïa, i roto, ’e nā roto ho’i i te toto tāra’ehara o te Mesia, te Fatu Manahope ra.</p>
            <p class="verse"><strong>19</strong> ’E ’ua riro te ta’ata nātura nei ’ei ’enemi nō te Atua, ’e ’ua tupu te reira mai te hi’ara’a o Adamu mai ā, ’e e vai noa ho’i ē a muri ē a muri noa atu, maori rā ’ia auraro ’oia i te mau arata’ira’a a te Vārua Mo’a, ’e ’ia fa’aru’e i te ta’ata nātura ’e ’ia riro ’ei ta’ata mo’a nā roto i te tāra’ehara a te Mesia ra te Fatu, ’e ’ia riro ho’i mai te hō’ē tamari’i ra i te auraro, te marū, te ha’eha’a, te fa’a’oroma’i, te ’ī i te aroha, te hina’aro ’ia auraro i te mau mea ato’a tā te Fatu e hina’aro ’ia tu’u mai i ni’a iāna, mai te hō’ē tamari’i e auraro i tōna ra metua tāne.</p>
            <p class="verse"><strong>20</strong> ’E ’oia fa’ahou, tē parau atu nei au ia ’outou, tē fātata mai ra i te tau e parare ai te ’ite nō ni’a i te Fa’aora nā roto i te mau nūna’a ato’a, ’e te mau ’ōpū ato’a, ’e te mau reo ato’a, ’e te mau ta’ata ato’a.</p>
            <p class="verse"><strong>21</strong> ’E inaha, ’ia tae mai taua tau ra, ’aita roa te hō’ē ta’ata e ’itea i mua i te Atua ma te hapa ’ore, maori rā te mau tamari’i ri’i, ’e tei tātarahapa ’e tei ti’aturi i te i’oa o te Fatu te Atua Manahope.</p>
            <p class="verse"><strong>22</strong> ’E i taua tau nei ho’i, ’ia oti tā ’oe ha’api’ira’a atu i tō ’oe mau ta’ata i te mau mea tā te Fatu tā tō ’oe Atua i fa’aue atu ia ’oe na, ’ei reira ’aita atu ra rātou e ’itea ma te hapa ’ore i mua i te aro o te Atua, maori rā mai tei au i te parau tā’u i parau atu ia ’oe na.</p>
            <p class="verse"><strong>23</strong> ’E i teienei, ’ua oti tā’u paraura’a atu i te mau parau tā te Fatu te Atua i fa’aue mai iā’u.</p>
            <p class="verse"><strong>24</strong> ’E tē nā ’ō mai ra te Fatu : E riro taua mau parau ra ’ei ’itera’a pāpū māramarama i teie nei mau ta’ata ’ia tae i te mahana ha’avāra’a ; nō reira e ha’avāhia rātou, te ta’ata tāta’itahi, mai te au i tāna ra mau ’ohipa, mai te mea e mea maita’i te reira, ’e ’aore rā mai te mea e mea ’ino te reira.</p>
            <p class="verse"><strong>25</strong> E mai te mea e mea vi’ivi’i rātou, e vaiihohia rātou i te hi’o-ri’ari’a-ra’a i tā rātou ihora mau hara ’e te mau ’ohipa vi’ivi’i, ’o tē fa’a’ōtemutemu ia rātou mai mua atu i te aro o te Fatu i roto i te mamae ’e te māuiui hope ’ore, ’e e ’ore roa e ti’a ia rātou ’ia ho’i mai ; nō reira ’ua inu rātou i te pohe i tō rātou iho vārua.</p>
            <p class="verse"><strong>26</strong> Nō reira, ’ua inu rātou i tō roto i te ’āu’a o te riri ’ū’ana o te Atua, ’aore atu ra i ti’a i te parauti’a ’ia tāpe’a i te reira ’ia ’ore rātou ’ia inu, ’aore ato’a ho’i i ti’a ’ia huna ē, e mea ti’a ia hi’a Adamu nō tōna ’amura’a i te mā’a hotu i rāhuihia ra ; nō reira, ’aita ā te aroha e parau ia rātou ē a muri noa atu.</p>
            <p class="verse"><strong>27</strong> ’E tō rātou mamae rahi mai tō te roto auahi ïa ’e te gopheri ho’i, ’e e mea pohe ’ore tō reira mau ura auahi, ’e tē pe’e noa ra tōna au auahi i ni’a ē a muri ē a muri noa atu. Tē nā reira mai ra te Fatu i te fa’aue mai iā’u. ’Āmene.</p>
            <p class="verse">’Ua tāmau noa te ari’i Beniamina i tāna a’ora’a—E tae mai te fa’aorara’a nā roto i te Tāra’ehara—Ti’aturi i te Atua ’ia fa’aorahia—Tītau i te ha’amatarara’a nō tā ’outou ra mau hara nā roto i te ha’apa’o maita’i—’Ōpere i tā ’outou tao’a nā te feiā veve—Rave i te mau mea ato’a nā roto i te pa’ari ’e te au maita’i. Fātata 124H.M.</p>
            <p class="verse">=== Mosiah Chapitre 4 ===</p>
            <p class="verse"><strong>1</strong> ’E i teienei, i muri a’era, ’ia fa’aoti a’era te ari’i Beniamina i te parau atu i te mau parau i hōro’ahia mai iāna e te melahi a te Fatu, ’ua nānā a’era tōna mata i ni’a i te mau ta’ata ē ’ati noa a’e, ’e inaha ’ua ma’iri a’ena rātou ato’a i raro i te repo, i te mea ’ua tae mai te mata’u i te Fatu i ni’a ia rātou.</p>
            <p class="verse"><strong>2</strong> ’E ’ua hi’o rātou ia rātou iho i roto i tō rātou huru tāhuti noa, e mea ’ino a’e ïa i te repo puehu o te fenua. ’E ’ua pi’i pūai mai ra rātou ato’a ma te reo hō’ē, i te nā-’ō-ra’a ē : ’A aroha mai ia mātou nei, ’e ’a tu’u mai i te toto tāra’ehara o te Mesia ’ia fa’a’orehia tā mātou nei mau hara, ’e ’ia mā tō mātou ’ā’au ; tē ti’aturi nei ho’i mātou ia Iesu Mesia, te Tamaiti a te Atua, tei hāmani i te ra’i ’e te fenua, ’e te mau mea ato’a ra ; ’o tē pou mai i raro nei i rotopū i te mau tamari’i a te ta’ata nei.</p>
            <p class="verse"><strong>3</strong> ’E i muri a’era, ’ia oti a’era teie mau parau i te parauhia e rātou, ’ua tae mai ra te Vārua o te Fatu i ni’a ia rātou, ’e ’ua ’ī ihora rātou i te ’oa’oa, nō te fāri’ira’a i te ha’amatarara’a nō tā rātou ra mau hara, ’e te hau i roto i tō rātou ’ā’au, nō tō rātou fa’aro’o rahi ia Iesu Mesia ’o tē tae mai, mai te au i te mau parau i parauhia mai e te ari’i Beniamina ia rātou ra.</p>
            <p class="verse"><strong>4</strong> ’E ’ua hāmama fa’ahou atu ra te ari’i Beniamina i tōna vaha ’e ’ua ha’amata ihora i te parau atu ia rātou, i te nā-’ō-ra’a atu ē : E hōmā, e tō’u mau taea’e, e tō’u mau fēti’i, e tō’u nei mau ta’ata, ’a fa’aro’o fa’ahou mai ’outou iā’u, ’ia fa’aro’o ’e ’ia ’ite ho’i ’outou i te toe’a o tā’u nei mau parau, tā’u e parau atu ia ’outou na.</p>
            <p class="verse"><strong>5</strong> Inaha ho’i, mai te mea ē ’ua fa’aaraara te maita’i o te Atua ia ’outou i teie taime ’ia ’ite i tō ’outou faufa’a ’ore, ’e tō ’outou huru faufa’a ’ore ’e te hi’ara’a—</p>
            <p class="verse"><strong>6</strong> Tē parau atu nei au ia ’outou na, mai te mea ē ’ua fāri’i ’outou i te ’ite i tō te Atua maita’i, ’e tōna mana fāito ’ore, ’e tōna pa’ari, e tōna fa’a’oroma’i, e tōna huru marū i te mau tamari’i a te ta’ata nei ; ’e ’oia ato’a, te ’ite i te tāra’ehara i fa’aineinehia mai te ha’amatara’a mai ā o te ao nei, ’e nā roto i te reira e tae mai ai te fa’aorara’a i te ta’ata ’o tē ti’aturi māite i te Fatu ’e ’o tē fa’aitoito noa i te ha’apa’ora’a i te mau fa’auera’a, ’e i te tāpe’a māite ho’i i te fa’aro’o ē tae noa atu i te hope’a nō tōna orara’a nei, ’oia ho’i te ora o te tino tāhuti—</p>
            <p class="verse"><strong>7</strong> Tē parau nei au ē, ’o ’oia ïa te ta’ata ’o tē fāri’i i te fa’aorara’a, nā roto i te tāra’ehara i fa’aineinehia mai te ha’amatara’a mai ā o te ao nei nō te ta’ata ato’a nei, ’o tē vai ra mai te hi’ara’a o Adamu mai ā, ’e ’o tē vai nei, ’e te vai ā ē tae noa atu i te hope’a o te ao nei.</p>
            <p class="verse"><strong>8</strong> ’E ’o te rāve’a ïa teie e tae mai ai te fa’aorara’a. ’E ’aita atu e fa’aorara’a maori rā teie tei parauhia a’enei ; ’e ’aita atu ho’i e rāve’a e ora ai te ta’ata, maori rā te mau rāve’a tā’u i parau atu ia ’outou.</p>
            <p class="verse"><strong>9</strong> ’A ti’aturi i te Atua ; ’a ti’aturi ē tē vai ra ’oia, ’e nāna ho’i i hāmani i te mau mea ato’a, tō te ra’i ’e tō te fenua nei ; ’a ti’aturi ē tei iāna te pa’ari ē hope noa a’e, ’e te mau mana ato’a, tō te ra’i ’e tō te fenua nei ; ’a ti’aturi ē ’aita e ti’a i te ta’ata ’ia māramarama i te mau mea mai tā te Fatu i māramarama.</p>
            <p class="verse"><strong>10</strong> ’E teie fa’ahou ā, ’a ti’aturi e mea ti’a ia ’outou ’ia tātarahapa i tā ’outou mau hara ’e ’ia fa’aru’e roa i te reira, ’e ’ia fa’aha’eha’a ia ’outou iho i mua i te Atua ; ’e ’ia ani ma te ’ā’au tae ’ia fa’a’ore mai ’oia i tā ’outou mau hara ; ’e i teienei, mai te mea e ti’aturi ’outou i teie mau mea, ’a ara ’ia ha’apa’o ’outou i te reira.</p>
            <p class="verse"><strong>11</strong> ’E tē parau fa’ahou atu nei au ia ’outou na, mai tā’u i parau a’enei i te mātāmua ra, ’e ’a ’ite ai ’outou i te hanahana o te Atua, ’e ’aore rā ’āhiri ’ua ’ite ’outou i tōna maita’i ’e ’ua fāri’i i tōna ra aroha, ’e ’ua fāri’i ho’i i te ha’amatarara’a nō tā ’outou ra mau hara, ’o tei fa’atupu i te pōpou rahi i roto i tō ’outou ’ā’au, nō reira ’ua hina’aro vau ’ia ha’amana’o māite ’outou, ’e ’ia tāmau noa i te ha’amana’o i te mana rahi o te Atua, ’e tō ’outou faufa’a ’ore, ’e tōna maita’i ’e te fa’a’oroma’ira’a ia ’outou, ’e te ta’ata ti’amā ’ore, ’e ’ia fa’aha’eha’a ’outou ia ’outou iho i raro, i te ha’eha’a roa ra, ma te pi’i atu i te i’oa o te Fatu i te mau mahana ato’a, ’e ma te ti’a māite i roto i te fa’aro’o ’o tē tae mai, ’o tei parauhia mai ho’i e te vaha o te melahi ra.</p>
            <p class="verse"><strong>12</strong> ’E inaha, tē parau atu nei au ia ’outou na, mai te mea e rave ’outou i te reira, e ’oa’oa noa ïa ’outou, ’e e fa’a’īhia ho’i ’outou i te aroha o te Atua, ’e e fāri’i tāmau noa ’outou i te ha’amatarara’a nō tā ’outou ra mau hara ; ’e e tupu rahi tō ’outou ’ite i te hanahana nōna ’o tei hāmani ia ’outou, ’oia ho’i, i te ’ite i te mea ti’a e te parau mau.</p>
            <p class="verse"><strong>13</strong> E e’ita te mana’o e tupu i roto ia ’outou nō te hāmani ’ino i te tahi, e hina’aro rā ’outou ’ia ora noa ma te hau, ’e ’ia tu’u atu i te ta’ata ato’a i tei au i tāna ra utu’a.</p>
            <p class="verse"><strong>14</strong> ’E ’eiaha roa ’outou e vaiiho noa i tā ’outou mau tamari’i ’ia po’ia rātou, ’e ’ia vai taha’a noa ; ’e ’eiaha roa ho’i ’outou e fa’ati’a ia rātou ’ia ’ōfati i te mau ture a te Atua, ’e ’ia taputō ’e ’ia tātama’i ho’i te tahi i te tahi, ’e ’ia tāvini i te diabolo, te fatu o te hara, ’oia ho’i te vārua ’ino ’o tā tō tātou mau metua i parau mai ra, ’o te ’enemi ’oia nō te mau parauti’a ato’a.</p>
            <p class="verse"><strong>15</strong> E ha’api’i rā ’outou ia rātou ’ia haere nā te ’ē’a o te parau mau ’e te ha’apa’o maita’i ; e ha’api’i ho’i ’outou ia rātou ’ia aroha te tahi i te tahi, ’e ’ia tāvini te tahi i te tahi.</p>
            <p class="verse"><strong>16</strong> ’E ’oia ato’a, e aupuru ’outou ia rātou tei au ia ’outou ’ia aupuru ; e hōro’a atu ho’i ’outou i tā ’outou tao’a iāna ’o tei ’ere i te reira ; ’e ’eiaha ho’i ’outou e vaiiho noa i te ta’ata tāparu ’ia ani faufa’a ’ore noa mai ia ’outou, ’e ’ua vaiiho atu ’outou iāna ’ia pohe.</p>
            <p class="verse"><strong>17</strong> E parau paha ’outou ē : Nā te ta’ata iho i ’āfa’i mai i tōna ’ati i ni’a iho iāna ; nō reira e’ita vau e fa’atoro i tō’u rima, e’ita ato’a ho’i au e hōro’a atu i tā’u mā’a nāna, ’e e’ita ho’i au e ’ōpere atu i tā’u tao’a nāna ’ia fa’aora iāna i te pohe, nō te mea ’ua ti’a tāna mau utu’a—</p>
            <p class="verse"><strong>18</strong> ’Āre’a rā tē parau atu nei au ia ’outou na, e te ta’ata i rave i te reira, e mea ti’a roa ïa iāna ’ia tātarahapa ; ’e ’ia ’ore ’oia e tātarahapa i tāna i rave ra, e pohe ïa tōna ē a muri noa atu, ’e ’aita roa tāna e faufa’a i te bāsileia o te Atua ra.</p>
            <p class="verse"><strong>19</strong> Inaha ho’i, e ’ere ānei tātou pā’āto’a i te feiā tāparu ? ’Aita ānei tātou pā’āto’a e ti’aturi nei i te hō’ē ā ta’ata, ’oia ho’i i te Atua, nō te mau mea ato’a tā tātou i fāri’i ; nō te mā’a ’e te ’ahu, ’e nō te ’auro, ’e nō te ’ārio, ’e nō te mau huru tao’a ato’a tā tātou i fāri’i ?</p>
            <p class="verse"><strong>20</strong> ’E inaha, i teie nei ā taime, tē pi’i noa ra ’outou i tōna i’oa, ’e i te tāparura’a nō te ha’amatarara’a i tā ’outou ra mau hara. ’Ua vaiiho ānei ’oia ’ia tāparu faufa’a ’ore noa ’outou iāna ? ’Aita roa ; ’ua nīni’i mai rā ’oia i tōna Vārua i ni’a ia ’outou, ’e ’ua fa’a’ī ’oia i tō ’outou ’ā’au i te ’oa’oa, ’e ’ua tāpiri ’oia i tō ’outou vaha i ’ore i ti’a ai ia ’outou ’ia parau atu nō tō ’outou ’oa’oa rahi.</p>
            <p class="verse"><strong>21</strong> ’E i teienei, mai te mea e fa’ati’a mai te Atua, ’o tei hāmani ia ’outou, ’e tei roto ho’i iāna te parau nō tō ’outou ora, ’e nō te mau mea ato’a tā ’outou i fāri’i, nō te hōro’a mai i tā ’outou e ani atu iāna ma te parauti’a, ’e ma te fa’aro’o, ’e ma te ti’aturi e fāri’i ’outou, e mea ti’a roa ïa ia ’outou ’ia ’ōpere atu i te tao’a tā ’outou i fāri’i nā te tahi ’e te tahi.</p>
            <p class="verse"><strong>22</strong> ’E mai te mea e ha’avā ’outou i te ta’ata ’o tē fa’atae mai i tāna anira’a ia ’outou nō tā ’outou tao’a ’ia ’ore ’oia ’ia pohe, ’e ’ua fa’ahapa atu ’outou iāna, e aha atu ïa tē ti’a nō tō ’outou fa’ahapara’ahia, ’o ’outou i tāpe’a i tā ’outou tao’a, e ’ere ho’i te reira i tā ’outou iho, nā te Atua rā, tei iāna ato’a ho’i tō ’outou ora ; ’e ’aita ho’i ’outou i tu’u atu i tā ’outou anira’a i ni’a, ’e ’aita ato’a ho’i i tātarahapa i te mea tā ’outou i rave.</p>
            <p class="verse"><strong>23</strong> Tē parau atu nei au ia ’outou, ’auē ho’i taua ta’ata ra ē, nō te mea e mou ho’i tāna faufa’a e ’oia ato’a ; ’e i teienei, e parau atu vau i teie nei mau mea i te mau ta’ata tao’a rahi i te mau mea nō teie nei ao.</p>
            <p class="verse"><strong>24</strong> ’E teie fa’ahou ā, e parau atu vau i te feiā veve, ’outou ’o tei ’ere i te faufa’a, maori rā ’ua nava’i noa tā ’outou nō te ora i terā mahana ’e i terā mahana ; ’oia ho’i, ’outou pā’āto’a ’o tei fa’a’ere i te ta’ata tāparu, nō te mea ’aita a ’outou ; teie tō’u hina’aro ia ’outou, ’ia parau ’outou i tō ’outou iho ’ā’au ē : ’Aita vau e hōro’a nō te mea ’aita tā’u ; ’āre’a rā ’āhiri tē vai ra tā’u, e hōro’a ïa vau.</p>
            <p class="verse"><strong>25</strong> ’E i teienei, ’āhiri ē parau ’outou i te reira i roto i tō ’outou ’ā’au, tē vai ra ïa ’outou i roto i te hapa ’ore ; ’e mai te mea ē ’aita, ’ua fa’ahapahia ïa ’outou, ’e ’ua ti’a roa ho’i tō ’outou fa’ahapara’ahia nō te mea tē nounou ra ’outou i tei ’ore i fāri’ihia e ’outou.</p>
            <p class="verse"><strong>26</strong> ’E i teienei, nō teie mau mea tā’u i parau iho nei ia ’outou na—’oia ho’i, nō te fāri’ira’a i te ha’amatarara’a i tā ’outou ra mau hara i terā mahana ’e i terā mahana, ’ia ti’a ia ’outou ’ia haere ma te hapa ’ore i mua i te aro o te Atua—tē hina’aro nei au ’ia ’ōpere atu ’outou i tā ’outou tao’a nā te mau ta’ata veve, ’o te ta’ata ato’a i tei au i tāna ra faufa’a, i te fa’a’amura’a i tei po’ia, ’e te fa’a’ahura’a i tei taha’a noa ra, ’e i te utuutura’a i tei ma’ihia, ’e te ha’amāmāra’a i tā rātou hōpoi’a i te pae vārua ’e i te pae tino ho’i, mai te au i tō rātou ra hina’aro.</p>
            <p class="verse"><strong>27</strong> ’E ’a ara ’ia ravehia teie mau mea ato’a ma te pa’ari ’e ma te nahonaho ; ’aita ho’i i tītauhia i te hō’ē ta’ata ’ia horo ’oi’oi atu i tei au i tōna ra pūai. ’E teie fa’ahou ā, e mea ti’a roa iāna ’ia ha’apa’o maita’i, ’e nā roto i te reira e roa’a iāna te rē ; nō reira, ’ia ravehia te mau mea ato’a ma te nahonaho.</p>
            <p class="verse"><strong>28</strong> ’E ’ua hina’aro vau ’ia ha’amana’o ’outou ē, ’o te ta’ata i rotopū ia ’outou ’o tē tīpe’e i tā tōna ta’ata tupu, ’ia fa’aho’i ’oia i te mea tāna i tīpe’e mai, mai te au i te parau tāna i fa’aau atu ; mai te mea ’aita ’ua rave ïa ’oe i te hara ; ’e e riro ato’a paha te reira i te fa’atupu i te hara i roto i tō ’oe ta’ata tupu.</p>
            <p class="verse"><strong>29</strong> ’E i te pae hope’a, ’aita e ti’a iā’u ’ia fa’a’ite atu ia ’outou i te mau mea ato’a ē hope roa a’e e hara ai ’outou ; ’ua rau te huru o te ’ē’a ’e te rāve’a, ’e nō te rahi ’aita roa ïa e ti’a iā’u ’ia tai’o i te reira.</p>
            <p class="verse"><strong>30</strong> ’Āre’a rā teie noa te tahi tufa’a tā’u e ti’a ’ia fa’a’ite atu ia ’outou, ’oia ho’i, ’ia ’ore ’outou e hi’opo’a ia ’outou iho, ’e tō ’outou mau mana’o, ’e tā ’outou mau parau, ’e tā ’outou mau ’ohipa, ’e e ha’apa’o ho’i i te mau fa’auera’a a te Atua, ’e e mau pāpū noa i te fa’aro’o i tei fa’aro’ohia e ’outou nō te taera’a mai o tō tātou Fatu, ē tae noa atu i te hope’a o tō ’outou orara’a, e pohe mau ïa ’outou. ’E i teienei, ’e te ta’ata ē, ’a ha’amana’o, ’ia ’ore ’ia pohe.</p>
            <p class="verse">’Ua riro te feiā mo’a ’ei mau tamari’i tamāroa ’e ’ei mau tamari’i tamāhine nā te Mesia nā roto i te fa’aro’o—’Ua pi’ihia rātou te i’oa o te Mesia—’Ua a’o te ari’i Beniamina ia rātou ’ia vai itoito noa ma te ’āueue ’ore i roto i te mau ’ohipa maita’i. Fātata 124H.M.</p>
            <p class="verse">=== Mosiah Chapitre 5 ===</p>
            <p class="verse"><strong>1</strong> ’E i teienei, i muri a’era, ’ua nā reira a’era te ari’i Beniamina i te parau atu i tōna ra mau ta’ata, ’e ’ua tono atu ra ’oia i te ve’a i rotopū ia rātou ’ia uiui i tōna ra mau ta’ata, ’ia ’ite ’oia ē, ’ua ti’aturi ānei rātou i te mau parau tāna i parau atu ia rātou.</p>
            <p class="verse"><strong>2</strong> ’E ’ua pi’i mai ra rātou ato’a ma te reo hō’ē, i te nā-’ō-ra’a mai ē : ’Ē, ’ua ti’aturi mātou i te mau parau ato’a tā ’oe i parau mai ia mātou ; ’e ’ua ’ite ho’i mātou ē, e parau mau te reira, nā roto i te Vārua o te Fatu Manahope ’o tei fa’atupu i te hō’ē tauira’a rahi i roto ia mātou, ’oia ho’i i roto i tō mātou ’ā’au, i ’ore ai mātou i hina’aro fa’ahou ai i te rave i te ’ino, ’ia rave tāmau noa rā i te maita’i.</p>
            <p class="verse"><strong>3</strong> ’E tei ia mātou ato’a iho te mau ’ite rahi i te mau mea e tupu a muri atu, nā roto i te maita’i fāito ’ore o te Atua ’e te mau fa’a’itera’a a tōna Vārua ; ’āhiri e mea maita’i, e ti’a ia mātou ’ia tohu i te mau mea ato’a ra.</p>
            <p class="verse"><strong>4</strong> ’E nō tō mātou fa’aro’o i te mau mea ato’a tā tō mātou ari’i i parau mai ia mātou ra i tae ai mātou i teie nei ’ite rahi ; ’e nā roto i te reira tē ’oa’oa nei mātou ma te ’oa’oa iti rahi.</p>
            <p class="verse"><strong>5</strong> ’E ’ua hina’aro mātou ’ia fafau i te hō’ē fafaura’a i te Atua nō te ha’apa’o i tōna hina’aro, ’e ’ia ha’apa’o ho’i i tāna mau fa’auera’a i roto i te mau mea ato’a tāna e fa’aue mai ia mātou, i te toe’a o tō mātou pu’e mahana, ’ia ’ore mātou e fa’atae mai i ni’a ia mātou iho i taua māuiui hope ’ore ra, mai tā te melahi i parau mai ra, ’e ’ia ’ore mātou ’ia inu i tō roto i te ’āu’a nō te riri ’ū’ana o te Atua.</p>
            <p class="verse"><strong>6</strong> ’E i teienei, ’o te mau parau teie tā te ari’i Beniamina i hina’aro ia rātou ; ’e nō reira ’ua nā ’ō atu ’oia ia rātou : ’Ua parau mai ’outou i te mau parau tā’u i hina’aro ; ’e te fafaura’a tā ’outou i fafau ra, e fafaura’a parauti’a ïa.</p>
            <p class="verse"><strong>7</strong> ’E i teienei, nō te fafaura’a tā ’outou i fafau mai, e parauhia ai ’outou e mau tamari’i nā te Mesia, ’oia ho’i tāna mau tamari’i tamāroa ’e tāna mau tamāhine ; inaha ho’i, i teie mahana ’ua fānau-vārua-hia ’outou e ana ; nō te mea tē nā ’ō mai ra ’outou ē ’ua fa’ahuru-’ē-hia tō ’outou ’ā’au nā roto i te fa’aro’o i tōna ra i’oa ; nō reira ’ua fānauhia ’outou e ana ’e ’ua riro ’outou ’ei mau tamari’i tamāroa ’e ’ei mau tamari’i tamāhine nāna.</p>
            <p class="verse"><strong>8</strong> ’E nō teie i’oa i fa’ati’amāhia ai ’outou, ’e ’aita atu ho’i e i’oa i fa’a’itehia e fa’ati’amāhia ai ’outou. ’Aita atu ho’i e i’oa i fa’a’itehia e tae mai ai te fa’aorara’a ; nō reira, ’ua hina’aro vau ’ia rave ’outou i te i’oa o te Mesia i ni’a ia ’outou, ’outou ato’a ho’i ’o tei fafau i te fafaura’a i te Atua ē e ha’apa’o maita’i ’outou ē tae noa atu i te hope’a o tō ’outou orara’a.</p>
            <p class="verse"><strong>9</strong> ’E a muri a’era, ’o tē nā reira ra e ’itea ïa ’oia i te rima ’atau o te Atua, e ’ite ho’i ’oia i te i’oa i pi’ihia ai ’oia ; e pi’ihia ho’i ’oia i te i’oa o te Mesia.</p>
            <p class="verse"><strong>10</strong> ’E i teienei, a muri a’era ’o ’oia ’o tē ’ore e rave i te i’oa o te Mesia i ni’a iāna, ’ia pi’ihia ïa ’oia i te hō’ē i’oa ’ē atu e ti’a ai ; nō reira, e ’ite ïa ’oia iāna iho i te rima ’aui o te Atua.</p>
            <p class="verse"><strong>11</strong> ’E ’ua hina’aro vau ’ia ha’amana’o ato’a ’outou ē, ’o te i’oa teie tā’u i parau ē, e hōro’a vau ia ’outou, ’e e ’ore roa atu te reira e paraihia, maori rā nā roto i te ’ōfatira’a i te ture ; nō reira, ’a ara ’ia ’ore ’outou ’ia ’ōfati i te ture, ’e ’ia ’ore ho’i te i’oa ’ia paraihia i tō ’outou ra ’ā’au.</p>
            <p class="verse"><strong>12</strong> Tē parau atu nei au ia ’outou ē, ’ua hina’aro vau ’ia ha’amana’o ’outou ē ’ia tāmau i te i’oa i pāpa’i-mau-hia i roto i tō ’outou ra ’ā’au, ’ia ’ore ’outou ’ia ’itea i te rima ’aui o te Atua ; ’ia fa’aro’o rā ’outou ’e ’ia ’ite ho’i i te reo e pi’ihia ai ’outou, ’e ’oia ato’a i te i’oa o tāna e pi’i ia ’outou.</p>
            <p class="verse"><strong>13</strong> ’E nāhea ho’i te hō’ē ta’ata e ’ite ai i te fatu ’o tāna i ’ore i tāvini, ’e tei riro ’ei ta’ata ’ē iāna, ’e tei te ātea ’ē te mau mana’o ’e te mau ’ōpuara’a o tōna ra ’ā’au ?</p>
            <p class="verse"><strong>14</strong> ’E i teienei, e rave ānei te hō’ē ta’ata i te ’āsini a tōna ra ta’ata tupu, ’e e tāpe’a i te reira ? Tē parau atu nei au ia ’outou na ē, ’aita roa ; ’e ’aita ato’a ho’i ’oia e fa’ati’a ’ia ’amu ’oia i rotopū i tāna mau nana, e tīahi rā ’oia iāna, ’e e ti’avaru iāna i rāpae. Tē parau atu nei au ia ’outou, e nā reira-ato’a-hia ho’i ïa i rotopū ia ’outou, ’ia ’ore ’outou e ’ite i te i’oa i pi’ihia ai ’outou ra.</p>
            <p class="verse"><strong>15</strong> Nō reira, ’ua hina’aro vau ’ia itoito ’outou ma te ’āueue ’ore, i te rave rahi ma te tāmau noa i te mau ’ohipa maita’i, ’ia tā’ati te Mesia, te Fatu te Atua Manahope, ’ia ti’a ia ’outou ’ia arata’ihia i te ra’i, ’e ’ia fāri’i ’outou i te fa’aorara’a mure ’ore e te ora mure ’ore, nā roto i te pa’ari, ’e te mana, ’e te parauti’a, ’e te aroha nōna ’o tei hāmani i te mau mea ato’a i te ra’i ra ’e i te fenua ato’a nei, ’oia te Atua i ni’a i te mau mea ato’a ra. ’Āmene.</p>
            <p class="verse">’Ua pāpa’i te ari’i Beniamina i te i’oa o te mau ta’ata ’e ’ua fa’ata’a ’oia i te mau tahu’a nō te ha’api’i ia rātou—’Ua fa’atere ari’i Mosia ’ei ari’i parauti’a. Fātata 124–121H.M.</p>
            <p class="verse">=== Mosiah Chapitre 6 ===</p>
            <p class="verse"><strong>1</strong> ’E i teienei, ’ia oti a’era tāna paraura’a atu i te mau ta’ata, ’ua mana’o ihora te ari’i Beniamina ē, e mea ti’a iāna ’ia pāpa’i i te i’oa o te mau ta’ata i fafau i te fafaura’a i te Atua nō te ha’apa’o i tāna mau fa’auera’a.</p>
            <p class="verse"><strong>2</strong> ’E i muri a’era, ’aore roa te hō’ē a’e ta’ata, maori rā te mau tamari’i ri’i, ’o tei ’ore i fafau i taua fafaura’a ra ’e tei ’ore i rave i ni’a ia rātou i te i’oa o te Mesia.</p>
            <p class="verse"><strong>3</strong> ’E teie fa’ahou ā, i muri a’era, i tō te ari’i Beniamina fa’aotira’a i teie nei mau mea ato’a, ’e i te fa’atāhinura’a i tāna tamaiti ia Mosia ’ei tāvana ’e ’ei ari’i i ni’a i tōna ra mau ta’ata, ’e te hōro’ara’a atu i te mau hōpoi’a ato’a nō te bāsileia iāna, ’e te fa’ata’ara’a i te mau tahu’a nō te ha’api’i i te mau ta’ata, ’ia ti’a ia rātou ’ia fa’aro’o ’e ’ia ’ite i te mau fa’auera’a a te Atua, ’e nō te fa’ati’arepu ia rātou ’ia ha’amana’o i te tapu tā rātou i tapu, ’ua tu’u atu ra ’oia i te mau ta’ata, ’e ’ua ho’i atu ra rātou, te ta’ata ’e tōna ’utuāfare, i tō rātou iho mau ’utuāfare.</p>
            <p class="verse"><strong>4</strong> ’E ’ua ha’amata ihora Mosia i te fa’atere ’ei mono i tōna metua tāne. ’E ’ua tae ’oia i te toru ’ahuru ’e ’aore o te matahiti i te fa’aterera’a, ’e ’ua fātata roa e maha hānere e hitu ’ahuru ma ono matahiti i te hope mai te taime mai i fa’aru’e ai Lehi ia Ierusalema.</p>
            <p class="verse"><strong>5</strong> ’E ’ua ora noa te ari’i Beniamina e toru matahiti ’e ’ua pohe ihora ’oia.</p>
            <p class="verse"><strong>6</strong> ’E i muri a’era, ’ua haere noa te ari’i Mosia nā te mau ’ē’a o te Fatu, ’e ’ua ha’apa’o ’oia i tāna ra mau parau ’e tāna mau ture, ’e ’ua ha’apa’o ’oia i tāna mau fa’auera’a i te mau mea ato’a tāna i fa’aue mai iāna.</p>
            <p class="verse"><strong>7</strong> ’E ’ua fa’aue atu ra te ari’i Mosia i tōna mau ta’ata ’ia fa’a’apu i te fenua. ’E ’ua fa’a’apu ho’i ’oia iho i te fenua ’ia ’ore ’oia ’ia fa’ateimaha i tōna ra mau ta’ata, ’ia ti’a iāna ’ia rave mai te au i tā tōna metua tāne i rave i roto i te mau mea ato’a. ’E ’aita roa e mārōra’a i rotopū i tōna mau ta’ata nō te ārea e toru matahiti te maoro.</p>
            <p class="verse">’Ua ’itehia ia Amona te fenua nō Lehi-Nephi, tei reira Limehi i te fa’atere-ari’i-ra’a—’Ua vai tītī te mau ta’ata o Limehi i raro a’e i te mau ’āti Lamana—Tē fa’ati’a ra Limehi i tō rātou ’ā’amu—’Ua fa’a’ite pāpū te hō’ē peropheta (Abinadi) ē e Atua ’e e Metua te Mesia nō te mau mea ato’a—Te feiā ’o tē ueue i te mau ’ohipa vi’ivi’i e ’ō’oti rātou i te pūāhiohio, ’e te feiā e tu’u i tō rātou ti’aturira’a i roto i te Fatu e fa’aorahia rātou. Fātata 121H.M.</p>
            <p class="verse">=== Mosiah Chapitre 7 ===</p>
            <p class="verse"><strong>1</strong> ’E i teienei, i muri a’era, ’ua fāri’i noa te ari’i Mosia i te hau nō te ārea e toru matahiti te maoro, ’e ’ua hina’aro a’era ’oia ’ia ’ite i te parau nō te mau ta’ata i haere i ni’a, nō te fa’aea i te fenua ra nō Lehi-Nephi, ’oia ho’i i te ’oire nō Lehi-Nephi ; nō te mea ’aita tōna mau ta’ata i fa’aro’o i te parau nō ni’a ia rātou, mai te taime i fa’aru’e ai rātou i te fenua ra nō Zarahemela ; nō reira, ’ua ha’ape’ape’a rātou iāna i tā rātou ra mau tītaura’a.</p>
            <p class="verse"><strong>2</strong> ’E i muri a’era, ’ua fa’ati’a atu ra te ari’i Mosia hō’ē ’ahuru ma ono o tōna mau ta’ata pūai ’ia haere i ni’a, i te fenua ra nō Lehi-Nephi nō te ’imi i tō rātou mau taea’e.</p>
            <p class="verse"><strong>3</strong> ’E i muri a’era, ’ia ao a’era, ’ua ha’amata ihora rātou i te haere i ni’a, ’e tei rotopū ia rātou te tahi ta’ata pūai ’e te itoito, ’o Amona, ’e e hua’ai ’oia nō Zarahemela ; ’e e ta’ata fa’atere ho’i ’oia nō rātou.</p>
            <p class="verse"><strong>4</strong> ’E i teienei, ’aita rātou i ’ite i te ’ē’a e haere nā roto i te mēdēbara, e tae atu ai i ni’a i te fenua ra nō Lehi-Nephi ; nō reira ’ua haere ’ē noa rātou i roto i te mēdēbara e rave rahi mau mahana, ’oia ïa, ’ua haere ’ē noa rātou e maha ’ahuru mahana.</p>
            <p class="verse"><strong>5</strong> ’E ’ia ma’iri e maha ’ahuru mahana tō rātou haere-’ē-noa-ra’a, ’ua tae atu ra rātou i te hō’ē ’āivi i te pae apato’erau i te fenua ra nō Siloma, ’e ’ua fa’ati’a ihora rātou i tō rātou mau ti’ahapa i reira.</p>
            <p class="verse"><strong>6</strong> ’E ’ua rave ihora Amona i nā taea’e to’otoru nōna ra, ’o Amaleki, ’o Helema, ’e ’o Hema tō rātou mau i’oa, ’e ’ua haere atu ra rātou i raro, i te fenua ra nō Nephi.</p>
            <p class="verse"><strong>7</strong> ’E inaha, ’ua fārerei atu ra rātou i te ari’i o te feiā e pārahi ra i te fenua ra nō Nephi, ’e i te fenua ra nō Siloma ; ’e ’ua ha’a’atihia rātou e te fa’ehau o te ari’i, ’e ’ua ravehia rātou, ’e ’ua ru’uru’uhia, ’e ’ua tu’uhia i roto i te fare tāpe’ara’a.</p>
            <p class="verse"><strong>8</strong> ’E i muri a’era, ’ua tāpe’ahia rātou e piti mahana i roto i te fare tāpe’ara’a ’e ’ua arata’i-fa’ahou-hia atu ra rātou i mua i te ari’i, ’e ’ua tātarahia tō rātou mau tā’amu ; ’e ’ua ti’a noa ihora rātou i mua i te ari’i, ’e ’ua fa’ati’ahia ’e ’ua fa’auehia rātou ’ia pāhono mai i te mau uira’a tāna e ui atu ia rātou.</p>
            <p class="verse"><strong>9</strong> ’E ’ua parau atu ra ’oia ia rātou : Inaha, ’o vau nei ’o Limehi, te tamaiti a Noa, ’oia te tamaiti a Zenifa, ’o tei haere mai i ni’a nei mai te fenua nō Zarahemela mai, nō te fatu i teie nei fenua, i te fenua o tō rātou ra mau metua, ’o tei fa’arirohia ’ei ari’i nā roto i te reo o te mau ta’ata.</p>
            <p class="verse"><strong>10</strong> ’E i teienei, ’ua hina’aro vau ’ia ’ite i te tumu i ha’afātata mai ai ’outou i te mau patu o te ’oire nei ma te mata’u ’ore, ’a pārahi ai au, ’o vau iho, ’e tō’u mau fa’ehau ato’a ho’i i rāpae’au i te ’ūputa ?</p>
            <p class="verse"><strong>11</strong> ’E i teienei, ’o teie te tumu ’ua fa’aora vau ia ’outou, ’ia ti’a iā’u ’ia ui atu ia ’outou, ’āhiri ’aita te reira mana’o i tupu, ’ua fa’aue atu na ïa vau i tā’u mau fa’ehau ’ia taparahi ia ’outou. ’Ua fa’ati’ahia ’outou ’ia paraparau mai.</p>
            <p class="verse"><strong>12</strong> ’E i teienei, ’ia ’ite a’era Amona ē, ’ua fa’ati’ahia ’oia ’ia paraparau atu, ’ua haere atu ra ’oia i mua ’e ’ua pi’o ihora i mua i te aro o te ari’i ; ’e ’ia ti’a fa’ahou a’era ’oia i ni’a ’ua nā ’ō atu ra ’oia : E te ari’i ē, ’ua māuruuru roa vau i te Atua i teie nei mahana, i te mea tē ora nei ā vau, ’e ’ua fa’ati’ahia vau ’ia paraparau ; ’e e tāmata ho’i au ’ia paraparau atu ma te mata’u ’ore ;</p>
            <p class="verse"><strong>13</strong> Nō te mea ’ua ’ite au ē, ’āhiri ’oe i ’ite ē ’o vai au nei, ’aita ïa ’oe e fa’ati’a ’ia ru’uru’uhia vau i teie nei mau tā’amu. Nō te mea ’o Amona vau, ’e e hua’ai ho’i au nō Zarahemela, ’e i haere mai mātou mai te fenua nō Zarahemela mai nō te ’imi i tō mātou mau taea’e, tā Zenifa i arata’i mai i ni’a nei mai roto mai i taua fenua ra.</p>
            <p class="verse"><strong>14</strong> ’E i teienei, i muri a’era, i tō Limehi fa’aro’ora’a i te mau parau a Amona, ’ua ’oa’oa roa ihora ’oia, ’e ’ua nā ’ō atu ra : I teienei, ’ua ’ite pāpū vau ē tē ora noa nei ā tō’u mau taea’e i te fenua ra nō Zarahemela. ’E i teienei, e ’oa’oa vau ; e ananahi e fa’a’oa’oa ato’a vau i tō’u nei mau ta’ata.</p>
            <p class="verse"><strong>15</strong> Inaha ho’i, tei roto mātou i te fa’atītīra’a a te mau ’āti Lamana, ’e ’ua tutehia mātou i te tute rahi ’o tē ti’a ia mātou ’ia ’aufau. ’E i teienei, inaha, e fa’aora tō tātou mau taea’e ia tātou i te fa’atītīra’a, ’e i te rima ho’i o te mau ’āti Lamana, ’e e riro tātou ’ei tītī nā rātou ; e mea maita’i a’e ho’i ’ia riro tātou ’ei tītī nā te mau ’āti Nephi, i te ’aufau atu i te moni tute i te ari’i o te mau ’āti Lamana.</p>
            <p class="verse"><strong>16</strong> ’E i teienei, ’ua fa’aue atu ra te ari’i Limehi i tōna mau ta’ata tīa’i, ’eiaha rātou e ru’uru’u fa’ahou ia Amona ’e tōna mau taea’e, ’ia ’āfa’i atu rā ia rātou i te ’āivi i te pae apato’erau i Siloma, ’e ’ia arata’i mai i tō rātou mau taea’e i roto i te ’oire, ’ia ti’a ia rātou ia tamaa, ’ia inu, ’e ’ia fa’afa’aea i te mau ’ohipa nō tō rātou tere ; i ro’ohia ho’i rātou i te mau ’ati e rave rahi ; i pohe nā rātou i te poia, ’e te po’ihā, ’e te rohirohi.</p>
            <p class="verse"><strong>17</strong> ’E i teienei, i muri a’era, ’ia ao a’era, ’ua fa’atae atu ra te ari’i Limehi i te hō’ē fa’auera’a i rotopū i tōna ra mau ta’ata ato’a, ’ia ha’aputuputu ’āmui mai rātou i te hiero, nō te fa’aro’o i te mau parau o tāna e parau atu ia rātou.</p>
            <p class="verse"><strong>18</strong> ’E i muri a’era, ’ia ha’aputuputu ’āmui mai rātou, ’ua parau atu ra ’oia ia rātou mai teie te huru, i te nā-’ō-ra’a ē : ’O ’outou, e tō’u mau ta’ata, ’a fa’ateitei mai na ’outou i tō ’outou upo’o ma te ’oa’oa ; inaha ho’i, teie mai nei te tau, ’oia ho’i tē fātata mai nei te tau ’e ’aita tātou e riro fa’ahou i raro a’e i te fa’aterera’a a tō tātou mau ’enemi, noa atu ā tō tātou mau tāfifira’a rahi ’o tei riro ’ei mea faufa’a ’ore ; tē ti’aturi mau nei rā vau ē, tē vai atu ra te tāfifira’a e noa’a mai te manuia.</p>
            <p class="verse"><strong>19</strong> Nō reira, ’a fa’ateitei mai na ’outou i tō ’outou upo’o ’e ’a ’oa’oa, ’e ’a ti’aturi i te Atua, i te Atua o Aberahama, ’e o Isaaka, ’e o Iakoba ; ’e ’oia ato’a, i taua Atua ra tei arata’i mai i te mau tamari’i o ’Īserā’ela i rāpae i te fenua nō ’Aiphiti, ’e tei arata’i ia rātou nā roto i te miti ’Ute’ute nā ni’a i te fenua marō ra, ’e tei fa’a’amu ho’i ia rātou i te mana, ’ia ’ore rātou ’ia pohe i roto i te mēdēbara ra ; ’e ’ua rahi atu ā te mau mea tāna i rave nō rātou ra.</p>
            <p class="verse"><strong>20</strong> ’E teie fa’ahou ā, i taua iho ā Atua ra tei arata’i mai i tō tātou mau metua i rāpae i te fenua nō Ierusalema, ’e tei ha’apa’o ho’i ’e tei fa’aherehere i tōna mau ta’ata ē tae roa mai i teienei ; ’E inaha, nō tā tātou mau ’ohipa ’ī’ino ’e te mau ’ohipa vi’ivi’i i hōpoi mai ai ’oia ia tātou i roto i te fa’atītīra’a.</p>
            <p class="verse"><strong>21</strong> E ’ite ho’i ’outou ato’a i teie nei mahana ē, nō te hina’aro rahi o Zenifa, ’oia te ari’i o teie nei mau ta’ata, ’ia pārahi fa’ahou i te fenua o tōna ra mau metua, i ha’avarehia ai ’oia e te ha’avare ’e te ’ohipa tāviri a te ari’i ra o Lamana, ’o tei fa’aau i te parau i te ari’i ra ia Zenifa, ’e tei hōro’a atu ho’i i roto i tōna rima i te tahi pae o te fenua, ’oia ho’i te ’oire ra nō Lehi-Nephi, ’e te ’oire nō Siloma ; ’e te mau fenua ē ’ati noa a’e—</p>
            <p class="verse"><strong>22</strong> ’E ’ua nā reira ’oia nō te hō’ē ana’e iho tumu, nō te ’āfa’i mai i teie mau ta’ata i raro a’e i tāna fa’aterera’a ’e ’aore rā i roto i te fa’atītīra’a. ’E inaha, tē ’aufau nei tātou i te tute i teie taime i te ari’i o te mau ’āti Lamana, ē tae noa atu i te ’āfara’a ’o tā tātou tō, ’e tā tātou kerite, ’e tā tātou mau huru sītona ato’a, ’e te ’āfara’a ho’i o te mau fanau’a ’o tā tātou mau nana māmoe ’e tā tātou mau nana pua’atoro ; ’e tē tītau mai nei te ari’i o te mau ’āti Lamana i te ’āfara’a o te mau mea ato’a i roa’a mai ia tātou, ’e ’aore rā i tō tātou ora.</p>
            <p class="verse"><strong>23</strong> ’E i teienei, e ’ere ānei te reira i te mea teiaha ’ia fa’a’oroma’i ? E ’ere ānei teie i te ’ati rahi nō tātou ? ’E i teienei, inaha, ’ua rahi roa te tumu ’ua ti’a roa ia tātou ’ia ’oto.</p>
            <p class="verse"><strong>24</strong> ’Oia ïa, tē parau atu nei au ia ’outou na, ’ua rahi roa te mau tumu ’ua ti’a roa ia tātou ’ia ’oto ; inaha ho’i, ’ua rahi roa tō tātou mau taea’e i taparahihia, ’e ’ua ha’amani’ihia tō rātou toto ma te faufa’a ’ore nō te mau ’ohipa ’ī’ino.</p>
            <p class="verse"><strong>25</strong> ’E ’āhiri ’aita teie nei feiā i ’ōfati i te mau ture, ’aita ïa te Fatu e fa’ati’a ’ia tae mai teie nei ’ino rahi i ni’a iho ia rātou. Inaha rā, ’aita rātou i fa’aro’o i tāna mau parau, ’e ’ua tupu a’era te mau mārōra’a i rotopū ia rātou, ’e ’ua ha’amani’i ihora rātou i tō rātou toto te tahi i te tahi.</p>
            <p class="verse"><strong>26</strong> ’E ’ua taparahi rātou i te hō’ē peropheta o te Fatu ; ’oia ïa, i te hō’ē ta’ata mā’itihia e te Atua, ’o tei fa’a’ite atu ia rātou i tā rātou mau ’ohipa ’ī’ino e mau ’ohipa vi’ivi’i, ’e ’ua tohu ho’i ’oia i te mau mea e tupu a muri atu, ’oia ïa, i te taera’a mai o te Mesia.</p>
            <p class="verse"><strong>27</strong> ’E nō te mea ’ua parau mai ’oia ia rātou ē, ’o te Mesia ra, ’o te Atua ïa, te Metua o te mau mea ato’a ra, ’e i parau ho’i ’oia ē, e riro mau ’oia mai te ta’ata nei te huru, i te hōho’a o te ta’ata i hāmanihia i te mātāmua ra ; ’oia ho’i, i parau mai ’oia ē, ’ua hāmanihia te ta’ata i te hōho’a o te Atua ra, ’e e haere mai te Atua i raro nei i rotopū i te mau tamari’i a te ta’ata nei, ’e e rave mai ho’i ’oia i te tino ’i’o ’e te toto, ’e e hāhaere ho’i nā ni’a i te fenua nei—</p>
            <p class="verse"><strong>28</strong> ’E i teienei, nō te mea i parau mai ’oia i te reira, ’ua taparahi rātou iāna ; ’e ’ua rahi atu ā te mau mea tā rātou i rave tei fa’atae mai i te riri ’ū’ana o te Atua i ni’a ia rātou. Nō reira, ’o vai tei māere i te mea tei roto rātou i te tītīra’a, ’e ’ua tā’irihia ho’i rātou i te ’ati māuiui rahi roa ?</p>
            <p class="verse"><strong>29</strong> Inaha ho’i, ’ua parau mai te Fatu ē : E’ita roa vau e tauturu atu i tō’u ra mau ta’ata i te mahana nō tā rātou ’ōfatira’a i te mau ture ; e fa’aapiapi rā vau i tō rātou mau ’ē’a ’ia ’ore rātou ’ia manuia, ’e e riro ho’i tā rātou mau rāve’a ’ei turorira’a i mua ia rātou ra.</p>
            <p class="verse"><strong>30</strong> ’E tē parau fa’ahou mai ra ’oia ē : ’Ia ueue tō’u mau ta’ata i te mau ’ohipa vi’ivi’i ra, e ’ō’oti ïa rātou i te ota nō reira mai i roto i te pūāhiohio ra ; ’e e mea ta’ero ho’i te roa’a.</p>
            <p class="verse"><strong>31</strong> ’E tē parau fa’ahou mai ra ’oia ē : ’Ia ueue tō’u mau ta’ata i te mau ’ohipa vi’ivi’i ra, e ’ō’oti ïa rātou i te mata’i nō te hiti’a o te rā ra, ’o tē hōpoi ’oi’oi mai i te pau rahi.</p>
            <p class="verse"><strong>32</strong> ’E i teienei, inaha, ’ua tupu te fafaura’a a te Fatu, ’e ’ua tā’irihia ’e ’ua ro’ohia ho’i ’outou i te ’ati.</p>
            <p class="verse"><strong>33</strong> ’E mai te mea e fāriu mai ’outou i te Fatu ma te ’ā’au ato’a, ’e ma te ti’aturi iāna, ’e ma te tāvini iāna ma tō ’outou mana’o ato’a ra, ’ia nā reira ’outou, e fa’aora ïa ’oia ia ’outou i tō ’outou tītīra’a, mai te au i tōna ra hina’aro ’e tōna mana’o.</p>
            <p class="verse">Tē ha’api’i ra Amona i te mau ta’ata o Limehi—’Ua fa’aro’o ’oia i te parau nō ni’a i te mau ’api e piti ’ahuru ma maha a te ’āti Iareda—E ti’a i te mau pāpa’a parau tahito ’ia ’īritihia ’e te mau hi’o—’Aita atu e hōro’ara’a rahi roa atu i te rirora’a ’ei hi’o. Fātata 121H.M.</p>
            <p class="verse">=== Mosiah Chapitre 8 ===</p>
            <p class="verse"><strong>1</strong> ’E i muri a’era, ’ia fa’aoti a’era te ari’i Limehi i te paraparaura’a atu i tōna ra mau ta’ata, i parau atu ho’i ’oia i te mau mea e rave rahi ia rātou, ’e e mea iti roa ho’i tā’u i pāpa’i i roto i teie nei buka, ’ua fa’a’ite atu ra ’oia i tōna mau ta’ata i te mau mea ato’a nō ni’a i tō rātou mau taea’e i te fenua ra nō Zarahemela.</p>
            <p class="verse"><strong>2</strong> ’E ’ua tītau ’oia ’ia ti’a Amona i mua i te mau ta’ata, ’e ’ia fa’a’ite atu ia rātou i te mau mea ato’a tei tupu i tō rātou mau taea’e mai te tau i haere atu ai Zenifa i rāpae i te fenua, ē tae roa mai i te tau i haere mai ai ’oia iho mai taua fenua ra.</p>
            <p class="verse"><strong>3</strong> ’E ’ua fa’a’ite atu ra ’oia ia rātou i te parau hope’a tā te ari’i Beniamina i ha’api’i mai ia rātou, ’e ’ua ha’amāramarama atu ra ’oia i te reira i te mau ta’ata o te ari’i Limehi, ’ia ’ite rātou i te mau parau ato’a tāna i parau ra.</p>
            <p class="verse"><strong>4</strong> ’E i muri a’era, ’ia fa’aoti a’era ’oia i te reira ; ’ua tu’u atu ra te ari’i Limehi i te mau ta’ata ’ia ho’i atu, ’e ’ua fa’aue atu ra ’oia ’ia ho’i rātou ato’a i tō rātou iho fare.</p>
            <p class="verse"><strong>5</strong> ’E i muri a’era, ’ua fa’aue atu ra ’oia ’ia ’āfa’ihia mai te mau ’api, tei ’ō’otihia i te pāpa’a parau o tōna ra mau ta’ata mai te tau i fa’aru’e ai rātou i te fenua ra nō Zarahemela, i mua ia Amona ra, ’ia ti’a iāna ’ia tai’o i te reira.</p>
            <p class="verse"><strong>6</strong> I teienei, i muri noa iho i tō Amona tai’ora’a i taua pāpa’a parau ra, ’ua ani atu ra te ari’i iāna ’ia ’ite ē, e ti’a ānei iāna ’ia ’īriti i taua mau parau ra, ’e ’ua pāhono atu ra Amona iāna, ’aita e ti’a iāna.</p>
            <p class="verse"><strong>7</strong> ’E ’ua parau atu ra te ari’i iāna : ’Ua ’oto na vau nō te mau ’ati o tō’u ra mau ta’ata, ’e ’ua fa’aue atu ra vau ’ia tere atu e maha ’ahuru ma toru o tō’u mau ta’ata i roto i te mēdēbara, ’ia ’imi haere rātou i te fenua ra nō Zarahemela, ’e ’ia ani mātou i tō mātou mau taea’e ’ia fa’aora ia mātou i te tītīra’a.</p>
            <p class="verse"><strong>8</strong> ’E ’ua mo’e rātou i roto i te mēdēbara nō te ārea e rave rahi mahana te maoro, ’āre’a rā ’ua fa’aitoito noa rātou, ’e ’aita te fenua nō Zarahemela i ’itehia ia rātou, ’e ’ua ho’i mai rātou i teie nei fenua, i tere na ho’i rātou i te hō’ē fenua i rōpū i te mau pape e rave rahi ; i ’ite ho’i rātou i te fenua ’o tei ’ī i te mau ivi o te ta’ata e te ’ānimara, ’e ’ua ’ī ho’i i te mau huru fare pē ato’a, ’e i ’ite ho’i rātou i te hō’ē fenua i ta’atahia i te tahi mau ta’ata mai te au i te feiā o ’Īserā’ela i te rahi ’ia tai’o.</p>
            <p class="verse"><strong>9</strong> ’E ’ei fa’a’itera’a pāpū nō te mau mea tā rātou i parau, ’ua ’āfa’i mai rātou i te mau ’api e piti ’ahuru ma maha ’o tei ’ī i te mau parau ’ō’otihia, ’e ’ua hāmanihia te reira i te ’auro mau.</p>
            <p class="verse"><strong>10</strong> ’E inaha, ’ua ’āfa’i ato’a mai ho’i rātou i te mau pāruru ’ōuma rarahi, ’e ’ua hāmanihia te reira i te veo ’e te kapa, ’e e mea pa’ari maita’i.</p>
            <p class="verse"><strong>11</strong> ’E teie fa’ahou ā, ’ua ’āfa’i mai rātou i te mau ’o’e, ’ua pau te tāpe’ara’a, ’e ’ua ’ino te tipi i te tūtae ’āuri ; ’e ’aita roa e ta’ata i ni’a i te fenua tē ti’a ’ia ’īriti i te parau ’e ’aore rā i te mau ’ō’otira’a i ni’a i taua mau ’api ra. Nō reira vau i parau atu ai ia ’oe : E ti’a ānei ia ’oe ’ia ’īriti ?</p>
            <p class="verse"><strong>12</strong> ’E tē parau fa’ahou atu nei au ia ’oe : ’Ua ’ite ānei ’oe i te hō’ē ta’ata e ti’a iāna ’ia ’īriti i te parau ? ’Ua hina’aro ho’i au ’ia ’īritihia teie nei mau pāpa’a parau i roto i tō tātou nei reo ; penei a’e ’o te fa’a’ite mai te reira ia tātou i te parau nō te toe’a o te nūna’a i ha’amouhia ra, nō rātou teie nei mau pāpa’a parau ; ’e ’aore rā, e fa’a’ite paha te reira ia tātou i te parau nō teie nei feiā i ha’amouhia ra ; ’e ’ua hina’aro vau ’ia ’ite i te tumu nō tō rātou ha’amoura’ahia.</p>
            <p class="verse"><strong>13</strong> ’E i teienei ’ua parau atu ra Amona iāna : E ti’a roa iā’u ’ia fa’a’ite atu ia ’oe, ’e te ari’i, i te hō’ē ta’ata tē ti’a ’ia ’īriti i te mau pāpa’a parau ; tē vai ra tāna tao’a e ti’a ai iāna ’ia hi’o ’e ’ia ’īriti i te mau pāpa’a parau tahito ato’a ra ; ’e e tao’a hōro’a te reira nō ’ō mai i te Atua ra. ’E ’ua parauhia taua mea ra, e mau ’īriti parau, ’e ’aita roa e ti’a i te hō’ē ta’ata ’ia hi’o i roto i te reira, maori rā ’ua fa’auehia mai ’oia, ’o te hi’o ’oia i te mea ’aita e tano iāna ’e ’a pohe ai ’oia. ’E ’o ’oia ’o tē fa’auehia ’ia hi’o i roto i te reira, ’ua parauhia ïa ’oia e hi’o.</p>
            <p class="verse"><strong>14</strong> ’E inaha, te ari’i o te mau ta’ata i te fenua nō Zarahemela, ’o te ta’ata ïa tei fa’auehia ’ia rave i teie nei mau mea, ’e tei iāna taua hōro’a rahi ra nō ’ō mai i te Atua ra.</p>
            <p class="verse"><strong>15</strong> ’E ’ua parau mai ra te ari’i ē, e mea rahi a’e te hi’o i te peropheta.</p>
            <p class="verse"><strong>16</strong> ’E ’ua parau atu ra Amona ē, e heheu parau te hi’o ’e e peropheta ato’a ho’i ; ’e e ’ore roa e ti’a i te ta’ata ’ia fāri’i i te hō’ē hōro’a rahi a’e, maori rā ’ia fāri’i ’oia i te mana o te Atua, ’e ’aita ho’i e ti’a i te hō’ē ta’ata ’ia fāri’i i te reira ; e ti’a rā i te ta’ata ’ia fāri’i i te mana rahi nō ’ō mai i te Atua ra.</p>
            <p class="verse"><strong>17</strong> ’Āre’a rā e ti’a i te hi’o ’ia ’ite i te mau mea i tupu na, ’e te mau mea ho’i e tupu a muri atu, ’e nā roto ho’i ia rātou e heheuhia mai ai te mau mea ato’a, ’oia ho’i e fa’a’itehia mai ai te mau mea mo’e, ’e e tae mai ho’i te māramarama nō te mau mea i hunahia ra, ’e te mau mea ’ite-’ore-hia ra e fa’a’itehia mai ïa e rātou ; ’e e fa’a’ite-ato’a-hia mai te mau mea ’aore e ti’a ’ia fa’a’itehia nā roto ia rātou.</p>
            <p class="verse"><strong>18</strong> ’E ’ua nā reira te Atua i te fa’aineine i te hō’ē rāve’a e ti’a ai i te ta’ata ’ia rave i te mau semeio rarahi nā roto i te fa’aro’o ; nō reira e riro ai ’oia ’ei mea faufa’a rahi i tōna ra mau ta’ata tupu.</p>
            <p class="verse"><strong>19</strong> ’E i teienei, ’ia fa’aoti a’era Amona i te paraura’a i teie nei mau parau, ’ua ’oa’oa roa a’era te ari’i, ’e ’ua ha’amaita’i atu ra ’oia i te Atua, i te nā-’ō-ra’a ē : Tei roto paha i teie nei mau ’api te hō’ē parau ’aro rahi, ’e ’ua fa’aineinehia paha teie nei mau ’īriti parau nō te tātara i te mau parau ’aro ato’a mai te reira te huru i te mau tamari’i a te ta’ata nei.</p>
            <p class="verse"><strong>20</strong> ’Auē ho’i te fa’ahiahia o te mau ’ohipa a te Fatu ē, ’auē ho’i te maorora’a nō tōna fa’a’oroma’i i tōna ra mau ta’ata ; ’oia ïa, ’auē ho’i te matapō ’e te ’eta’eta o te ’ite o te mau tamari’i a te ta’ata nei ē ; ’aita ho’i rātou e ’imi i te pa’ari, ’e ’aita ho’i rātou e hina’aro ’ia fa’atere te reira ia rātou.</p>
            <p class="verse"><strong>21</strong> ’Oia ïa, ’ua riro rātou mai te nana māmoe ’ōviri ’o tē horo ’ē atu i te tīa’i māmoe, ’e te purara atu, ’e te tīahihia, ’e te pau i te mau ’ānimara o te uru rā’au ra.</p>
            <p class="verse">Te pāpa’a parau a Zenifa—E ’ā’amu nō tōna ra mau ta’ata, mai te tau i fa’aru’e atu ai rātou i te fenua nō Zarahemela ē tae roa mai i te tau i fa’aorahia ai rātou i te rima o te mau ’āti Lamana.</p>
            <p class="verse">=== Mosiah Chapitre 9 ===</p>
            <p class="verse"><strong>1</strong> ’Ua ha’api’i-māite-hia ho’i au, ’o Zenifa, i te reo o te mau ’āti Nephi, ’e ’ua ’ite ho’i au i te fenua nō Nephi, ’oia ho’i, te fenua ’āi’a mātāmua o tō mātou ra mau metua, ’e ’ua tonohia ho’i au ’ei ta’ata tāmoemoe i rotopū i te mau ’āti Lamana, ’ia ti’a iā’u ’ia tāmoemoe i te rahi o tō rātou mau nu’u, ’ia ti’a i tō mātou nu’u fa’ehau ’ia haere atu e tama’i ’e e ha’amou ia rātou—’āre’a rā i tō’u ’itera’a i te maita’i i rotopū ia rātou, ’ua hina’aro ihora vau ’eiaha rātou ’ia ha’amouhia.</p>
            <p class="verse"><strong>2</strong> Nō reira, ’ua mārō vau i tō’u ra mau taea’e i roto i te mēdēbara, ’e ’ua hina’aro roa vau ’ia fa’aau tō mātou ta’ata fa’atere i te parau ia rātou ; ’e nō te mea e ta’ata ’iriā ’oia ’e te hina’aro taparahi ta’ata, ’ua fa’aue ihora ’oia ’ia taparahihia vau ; ’ua orahia mai au nō te rahi o te ta’ata e taparahihia ra ; ’ua ’aro ihora ho’i te metua tāne i te metua tāne, ’e te taea’e i te taea’e, ē tae noa atu ’ua pau te pae rahi o tō mātou nu’u fa’ehau i te mēdēbara ; ’e ’ua ho’i fa’ahou atu ra mātou, mātou ’o tei toe mai, i te fenua ra nō Zarahemela, nō te fa’ati’a atu i taua ’ā’amu ra i tā rātou mau vahine ’e tā rātou mau tamari’i.</p>
            <p class="verse"><strong>3</strong> ’E nō te mea ’ua hina’aro rahi au ’ia fatu mātou i te fenua o tō mātou mau metua, ’ua ha’aputuputu ihora vau i te mau ta’ata i hina’aro ’ia haere atu nō te rave mai i taua fenua ra, ’e ’ua ha’amata fa’ahou atu ra mātou i tō mātou tere nā roto i te mēdēbara nō te haere atu i taua fenua ra ; ’ua ha’afifihia rā mātou e te o’e ’e te mau ’ati rahi ; e feiā tāere ho’i mātou i te ha’amana’o i te Fatu tō mātou Atua.</p>
            <p class="verse"><strong>4</strong> ’Āre’a rā, ’ia hope a’era e rave rahi mau mahana nō tō mātou ori-haere-noa-ra’a i roto i te mēdēbara, ’ua fa’ati’a ihora mātou i tō mātou mau ti’ahapa i te vāhi i taparahihia ai tō mātou ra mau taea’e, tei pīha’i iho ïa i te fenua o tō mātou ra mau metua.</p>
            <p class="verse"><strong>5</strong> ’E i muri a’era, ’ua haere fa’ahou atu ra vau ’e nā ta’ata to’omaha ato’a o tō’u ra mau ta’ata i roto i te ’oire i te ari’i ra, ’ia ’ite au i tō te ari’i ra mana’o, ’e ’ia ’ite ho’i au ē e mea ti’a ānei iā’u ’ia haere atu e tō’u ra mau ta’ata nō te fatu i te fenua ma te hau.</p>
            <p class="verse"><strong>6</strong> ’E ’ua haere atu vau i mua i te ari’i, ’e ’ua fafau mai ’oia iā’u ē, e ti’a iā’u ’ia pārahi i te fenua ra nō Lehi-Nephi, ’e i te fenua ra nō Siloma.</p>
            <p class="verse"><strong>7</strong> ’E ’ua fa’aue atu ra ho’i ’oia i tōna ra mau ta’ata ’ia haere ’ē atu rātou i rāpae i te fenua, ’e ’ua haere atu ra vau e tō’u ra mau ta’ata i taua fenua ra ’ia roa’a mai te reira ia mātou.</p>
            <p class="verse"><strong>8</strong> ’E ’ua ha’amata ihora mātou i te patu i te mau fare, ’e i te fa’a’āpī ho’i i te mau patu o te ’oire, ’oia ïa, i te mau patu ato’a o te ’oire nō Lehi-Nephi, ’e te ’oire ho’i nō Siloma.</p>
            <p class="verse"><strong>9</strong> ’E ’ua ha’amata ihora ho’i mātou i te fa’a’apu i te fenua, ’oia ïa, i te mau huru huero ato’a, mai te huero tō, te sītona, te kerite, te neasi, te siheuma, ’e te mau huero o te mau huru mā’a hotu ato’a ; ’e ’ua tupu ihora mātou i te rahi ’e ’ua manuia i ni’a i te fenua.</p>
            <p class="verse"><strong>10</strong> I teienei, e rāve’a ha’avare ’e e ’ohipa tāviri teie nā te ari’i ra ’o Lamana nō te tu’u i tō’u mau ta’ata i raro a’e i te fa’atītīra’a, i hōro’a mai ai ’oia i te fenua ’ei fa’aeara’a nō mātou.</p>
            <p class="verse"><strong>11</strong> Nō reira, i muri a’era, i muri iho i tō mātou pārahira’a i ni’a i taua fenua ra nō te ārea e hō’ē ’ahuru ’e ma piti matahiti te maoro, ’ua tapitapi ihora te ari’i ra ’o Lamana, penei a’e ’o te tupu rahi tō’u mau ta’ata i taua fenua ra, ’e ’aita e ti’a i te mau ’āti Lamana ’ia ha’avī ia rātou ’e ’ia ’āfa’i mai ia rātou i raro a’e i te fa’atītīra’a.</p>
            <p class="verse"><strong>12</strong> I teienei e mau ta’ata fa’atau rātou ’e te ha’amori ’īdolo ; nō reira ’ua hina’aro rātou ’ia fa’atītī ia mātou, ’ia ti’a ia rātou ’ia fāna’o i te hō’ē orara’a fa’ahiahia nā roto i te ’ohipa a tō mātou rima ; ’oia ïa, ’ia ti’a ia rātou ’ia rave i te fa’a’amu’a nā rātou iho i te mau nana nō tā mātou mau ’āua.</p>
            <p class="verse"><strong>13</strong> Nō reira, i muri a’era, ’ua ha’amata te ari’i ra ’o Lamana i te fa’ati’arepu i tōna ra mau ta’ata ’ia tama’i mai rātou i tō’u ra mau ta’ata ; nō reira ’ua tupu ihora te mau ’arora’a ’e te mau mārōra’a i ni’a i te fenua.</p>
            <p class="verse"><strong>14</strong> ’E i te ’ahuru ma toru matahiti nō tā’u fa’aterera’a i ni’a i te fenua ra nō Nephi, ’e i te pae apato’a roa i te fenua ra nō Siloma, tē fa’ainu noa ra ’e tē fa’a’amu noa ra tō’u ra mau ta’ata i tā rātou mau nana, ’e tē fa’a’apu noa ra rātou i tō rātou mau fenua, ’ua tae mai ra te nu’u fa’ehau rahi o te mau ’āti Lamana e ’aro ia rātou, ’e ’ua ha’amata ihora i te taparahi ia rātou, ’e i te haru i tā rātou mau nana, ’e i te rave ho’i i te tō nō tā rātou mau fa’a’apu.</p>
            <p class="verse"><strong>15</strong> ’Oia ïa, i muri a’era, ’ua horo ’ē atu ra rātou ’o tei ’ore i roa’ahia ē tae roa mai ra i te ’oire nō Nephi, ’e ’ua ani mai rātou iā’u i te tauturura’a.</p>
            <p class="verse"><strong>16</strong> ’E i muri a’era, ’ua hōro’a vau i te mauha’a tama’i nā rātou, mai te fana, ’e te te’a, ’e te ’o’e, ’e te simetera, ’e te rā’au tā’iri, ’e te ma’a, ’e te mau huru mauha’a ato’a e ti’a ia mātou ’ia hāmani, ’e ’ua haere atu vau ’e tō’u ra mau ta’ata nō te ’aro atu i te mau ’āti Lamana.</p>
            <p class="verse"><strong>17</strong> ’Oia ïa, nā roto i te pūai o te Fatu ’ua haere atu mātou e ’aro i te mau ’āti Lamana ; nō te mea ’ua ti’aoro māite atu vau ’e tō’u ra mau ta’ata i te Fatu ’ia fa’aora ’oia ia mātou i te rima o tō mātou mau ’enemi, nō te mea ’ua fa’aarahia mātou ’ia ha’amana’o i te fa’aorara’ahia tō mātou mau metua.</p>
            <p class="verse"><strong>18</strong> ’E ’ua fa’aro’o mai te Atua i tā mātou mau ti’aorora’a, ’e ’ua pāhono mai i tā mātou mau pure ; ’e ’ua haere atu ra mātou ma tōna ra pūai, ’oia ïa, ’ua ’aro atu mātou i te mau ’āti Lamana, ’e i te mahana hō’ē ’e te pō hō’ē ’ua taparahi mātou e toru tauatini ’e e maha ’ahuru ma toru ; ’ua taparahi mātou ia rātou ē tae roa atu ’ua tīahi ’ē mātou ia rātou mai roto atu i tō mātou fenua.</p>
            <p class="verse"><strong>19</strong> ’E nā’u iho, nā tō’u iho rima i tauturu i te tanu i tō rātou feiā pohe. ’E inaha, ’ua fāri’i mātou i te ’oto rahi ’e te auē, i te mea ’ua taparahihia e piti hānere e hitu ’ahuru ma iva o tō mātou ra mau taea’e.</p>
            <p class="verse">’Ua pohe te ari’i Lamana—’Ua riro tōna mau ta’ata ’ei ’ōviri ’e te taehae ’e ’ua ti’aturi rātou i te mau peu tumu ha’avare—’Ua upo’oti’a Zenifa ’e tōna mau ta’ata i ni’a ia rātou. Fātata 187–160H.M.</p>
            <p class="verse">=== Mosiah Chapitre 10 ===</p>
            <p class="verse"><strong>1</strong> ’E i muri a’era, ’ua ha’amata fa’ahou ihora mātou i te fa’ati’a i te bāsileia ’e ’ua ha’amata fa’ahou ihora mātou i te pārahi i te fenua ma te hau. ’E ’ua fa’aue au ’ia hāmanihia te mau huru mauha’a tama’i ato’a, ’ia ineine te mau mauha’a tama’i nā tō’u ra mau ta’ata i te tau e haere mai ai te mau ’āti Lamana e ’aro mai i tō’u ra mau ta’ata.</p>
            <p class="verse"><strong>2</strong> ’E ’ua tu’u ho’i au i te mau tīa’i ē ’ati noa a’e te fenua, ’ia ’ore te mau ’āti Lamana ’ia haere huna fa’ahou mai nō te ’aro ia mātou ’e ’a ha’amou ai ia mātou ; ’ua nā reira vau i te tīa’i i tō’u ra mau ta’ata ’e i tā’u ra mau nana, ’e i te ha’apa’o ho’i ia rātou, ’ia ’ore ’ia riro i roto i te rima o tō mātou ra mau ’enemi.</p>
            <p class="verse"><strong>3</strong> ’E i muri a’era, ’ua pārahi noa ihora mātou i te fenua o tō mātou ra mau metua e rave rahi matahiti, ’oia ïa, nō te ārea e piti ’ahuru ’e ma piti matahiti te maoro.</p>
            <p class="verse"><strong>4</strong> ’E ’ua fa’aue atu vau i te mau tāne ’ia fa’a’apu i te fenua, ’e ’ia fa’atupu i te mau huru sītona ato’a ’e te mau huru mā’a hotu ato’a ho’i.</p>
            <p class="verse"><strong>5</strong> ’E ’ua fa’aue atu ho’i au i te mau vahine ’ia nino, ’e ’ia ha’a, ’e ’ia rave i te ’ohipa, ’e ’ia hāmani ho’i i te mau huru ’ahu paruai maita’i, ’oia ïa, te mau huru ’ahu ato’a ’ia ti’a ia mātou ’ia fa’a’ahu i tō mātou tino vai taha’a noa ; ’e ’ua nā reira mātou i te manuia i ni’a i te fenua—’e ’ua fāri’i tāmau noa mātou i te hau i ni’a i te fenua nō te ārea e piti ’ahuru ’e ma piti matahiti te maoro.</p>
            <p class="verse"><strong>6</strong> ’E i muri a’era, ’ua pohe ihora te ari’i ra ’o Lamana, ’e ’ua ha’amata ihora tāna tamaiti i te fa’atere ’ei mono nōna. ’E ’ua ha’amata ihora ’oia i te fa’ati’arepu i tōna ra mau ta’ata ’ia haere mai e ’aro i tō’u ra mau ta’ata ; nō reira ’ua fa’aineine ihora rātou nō te ’arora’a, ’e ’ua haere mai ra rātou e ’aro i tō’u ra mau ta’ata.</p>
            <p class="verse"><strong>7</strong> ’Āre’a rā ’ua tono vau i tō’u mau ta’ata tāmoemoe ē ’ati noa a’e te fenua ra nō Semelona, ’ia ’ite au i tā rātou mau fa’aineinera’a, ’ia ti’a iā’u ’ia pārahi ineine noa nō te ’aro atu ia rātou, ’ia ’ore rātou ’ia haere mai i ni’a iho i tō’u ra mau ta’ata ’e ’a ha’amou ai ia rātou.</p>
            <p class="verse"><strong>8</strong> ’E i muri a’era, ’ua haere mai ra rātou i te pae i apato’erau i te fenua ra nō Siloma ma tō rātou mau nu’u fa’ehau e rave rahi, ’e ’ua rave mai te mau tāne i te mau mauha’a mai te fana, ’e te te’a, ’e te ’o’e, ’e te simetera, ’e te ’ōfa’i, ’e te ma’a ; ’e ’ua hahuhia ho’i tō rātou upo’o ’e ’ua vai taha’a noa te reira ; ’e ’ua tātuahia tō rātou tau’upu i te ’iri puaa.</p>
            <p class="verse"><strong>9</strong> ’E i muri a’era, ’ua fa’aue ihora vau ’ia fa’atāpunihia te mau vahine ’e te mau tamari’i a tō’u ra mau ta’ata i roto i te mēdēbara ; ’e ’ua ha’aputuputu ihora vau i tō’u mau ta’ata pa’ari ato’a ’o tē ti’a ’ia amo i te mauha’a, e tō’u feiā ’āpī tāne ato’a ho’i ’o tē ti’a ’ia amo i te mauha’a, ’ia haere i ni’a e ’aro atu i te mau ’āti Lamana ; ’e ’ua fa’anaho ihora vau ia rātou, te ta’ata tāta’itahi ’ia au i tōna matahiti.</p>
            <p class="verse"><strong>10</strong> ’E i muri a’era, ’ua haere atu ra mātou i ni’a nō te ’aro atu i te mau ’āti Lamana, ’e ’ua haere ato’a atu vau, ’o vau iho i tō’u ruhiruhiāra’a, e ’aro atu i te mau ’āti Lamana. ’E i muri a’era, ’ua haere atu ra mātou i ni’a ma te pūai o te Fatu nō te tama’i.</p>
            <p class="verse"><strong>11</strong> ’E i teienei, ’aore ho’i te mau ’āti Lamana i ’ite i te parau nō ni’a i te Fatu, ē tae noa atu i te pūai o te Fatu, nō reira ’ua ti’aturi rātou i tō rātou iho pūai. E feiā pūai rā rātou i te pūai o te ta’ata nei.</p>
            <p class="verse"><strong>12</strong> E feiā ’ōviri ho’i rātou, ’e te taehae, ’e te hina’aro taparahi ta’ata, ’e te ti’aturi i te mau peu tumu a tō rātou mau metua ; ’oia ho’i—te ti’aturira’a ē, ’ua ti’avaruhia rātou i rāpae i te fenua ra nō Ierusalema nō te mau ’ohipa ’ī’ino a tō rātou mau metua, ’e ’ua hāmani-’ino-hia rātou e tō rātou mau taea’e i roto i te mēdēbara, ’e ’ua hāmani-’ino-ato’a-hia rātou ’a tere mai ai rātou nā ni’a i te moana ;</p>
            <p class="verse"><strong>13</strong> ’E teie fa’ahou, tē ti’aturi ato’a ra ho’i rātou ē, ’ua hāmani-’ino-hia rātou i tō rātou fenua ’āi’a mātāmua, i muri iho i tō rātou taera’a mai nā ni’a i te moana, ’e ’ua nā-reira-hia nō te mea ’ua ha’apa’o maita’i Nephi i te mau fa’auera’a a te Fatu—nō reira ’ua ha’amaita’ihia ’oia e te Fatu, ’e ’ua fa’aro’o ho’i te Fatu i tāna ra mau pure ’e ’ua pāhono mai ho’i i te reira, ’e nāna ho’i i arata’i ia rātou i tō rātou tere i roto i te mēdēbara.</p>
            <p class="verse"><strong>14</strong> ’E ’ua riri tōna mau taea’e iāna nō te mea ’aita rātou i māramarama i te mau ’ohipa a te Fatu ; ’ua riri ato’a rātou iāna i ni’a i te mau pape nō te mea ’ua fa’a’eta’eta rātou i tō rātou ’ā’au i te Fatu.</p>
            <p class="verse"><strong>15</strong> ’E teie fa’ahou, ’ua riri rātou iāna i tō rātou taera’a i te fenua i fafauhia ra, nō te mea tē parau ra rātou ē, ’ua rave ’oia i te mana i tō rātou rima ’ia fa’atere i te mau ta’ata ; ’e ’ua tītau rātou ’ia taparahi iāna.</p>
            <p class="verse"><strong>16</strong> ’E teie fa’ahou, ’ua riri rātou iāna nō te mea ’ua haere atu ’oia i roto i te mēdēbara mai tā te Fatu i fa’aue mai iāna, ’e ’ua hōpoi atu ’oia i te mau pāpa’a parau i ’ō’otihia i ni’a iho i te mau ’api veo, ’e ’ua parau ho’i rātou ē, ’ua ’eiā ’oia i te reira ia rātou ra.</p>
            <p class="verse"><strong>17</strong> ’E ’ua nā reira rātou i te ha’api’i i tō rātou mau hua’ai ’ia ’ino’ino mai ia rātou, ’e ’ia taparahi mai ia rātou, ’e ’ia ’eiā ’e ’ia haru i tā rātou ra, ’e ’ia rave i te mau mea ato’a nō te ha’amou ia rātou ; nō reira tē vai ra tō rātou ’ino’ino mure ’ore nō te mau hua’ai o Nephi.</p>
            <p class="verse"><strong>18</strong> ’E teie te tumu i ha’avare mai ai te ari’i ra ’o Lamana iā’u, nā roto i tāna rāve’a ha’avare, ’e te ’ohipa tāviri, ’e tāna mau parau fa’atīaniani ; ’e ’ua arata’i mai au i tō’u nei mau ta’ata i ni’a i teie nei fenua, ’ia ha’amouhia e rātou ; ’oia ïa, ’e ’ua fāri’i mātou i te mau ’ati e rave rahi matahiti i ni’a i te fenua.</p>
            <p class="verse"><strong>19</strong> ’E i teienei, i muri iho i to’u, ’o Zenifa, fa’a’itera’a atu i teie mau mea ato’a nō ni’a i te mau ’āti Lamana i tō’u mau ta’ata, ’ua fa’aitoito ihora vau ia rātou ’ia haere i te tama’i ma tō rātou pūai ato’a, e ma te ti’aturi i te Fatu ; nō reira, ’ua ’aro atu mātou ia rātou, te mata i te mata.</p>
            <p class="verse"><strong>20</strong> ’E i muri a’era, ’ua ti’avaru fa’ahou atu ra mātou ia rātou i rāpae i tō mātou fenua ; ’e e rave rahi ho’i tō rātou ’o tā mātou i taparahi, ’e nō te rahi ’aita atu ra i tai’o i te reira.</p>
            <p class="verse"><strong>21</strong> ’E i muri a’era, ’ua ho’i fa’ahou mai ra mātou i tō mātou iho fenua, e ha’amata fa’ahou ihora tō’u mau ta’ata i te tīa’i i tā rātou mau nana, ’e i te fa’a’apu ho’i i tō rātou fenua.</p>
            <p class="verse"><strong>22</strong> ’E i teienei, ’ua ruhiruhiā vau, ’e ’ua hōro’a atu vau i te bāsileia i te hō’ē o tā’u mau tamaiti ; nō reira, ’o te hope’a ïa o tā’u parau. ’E ’ia ha’amaita’i mai te Fatu i tō’u mau ta’ata. ’Āmene.</p>
            <p class="verse">’Ua fa’atere te ari’i Noa ma te parauti’a ’ore—E mea au roa nāna te orara’a tai’ata i pīha’i iho i tāna mau vahine ’e te mau vahine tāvini—’Ua tohu Abinadi ē e hōpoi-tītī-hia te mau ta’ata—’Ua tītau te ari’i Noa ’ia taparahi iāna. Fātata 160–150H.M.</p>
            <p class="verse">=== Mosiah Chapitre 11 ===</p>
            <p class="verse"><strong>1</strong> ’E i teienei, i muri a’era, ’ua hōro’a atu ra Zenifa i te bāsileia ia Noa, te hō’ē o tāna mau tamaiti ; nō reira, ’ua ha’amata ihora ’o Noa i te fa’atere ’ei mono nōna ; ’e ’aita ’oia i haere nā te ’ē’a o tōna ra metua tāne.</p>
            <p class="verse"><strong>2</strong> Inaha ho’i, ’aita ’oia i ha’apa’o i te mau fa’auera’a a te Atua, ’ua pe’e rā ’oia i te mau hina’aro o tōna iho ’ā’au. ’E e rave rahi tāna mau vahine ’e te mau vahine tāvini. ’E ’ua arata’i ’ē ’oia i tōna mau ta’ata ’ia rave i te hara, ’e ’ia rave i te mau mea vi’ivi’i i mua i te aro o te Fatu. ’Oia ïa, ’e ’ua rave rātou i te mau ’ohipa tai’ata ’e te mau huru ’ohipa ’ī’ino ato’a.</p>
            <p class="verse"><strong>3</strong> ’E ’ua tītau ’oia i te tute, ’oia ho’i i te pae o te tufa’a o tā rātou ato’a ra mau tao’a, te pae o te tufa’a o tā rātou ’auro ’e tā rātou ’ārio, ’e te pae o te tufa’a o tā rātou zifa ’e tā rātou kapa, ’e tā rātou veo ’e tā rātou ’āuri ; ’e te pae o te tufa’a o tā rātou mau fanau’a ’ānimara poria ra ; ’e ’oia ato’a te pae o te tufa’a o tā rātou sītona.</p>
            <p class="verse"><strong>4</strong> ’E ’ua nā reira ’oia nō te tauturu iāna iho, ’e tāna mau vahine ’e tāna mau vahine tāvini ; ’e tōna ato’a mau tahu’a, ’e tā rātou mau vahine ’e tā rātou mau vahine tāvini, ’e ’ua nā reira ’oia i te fa’ahuru ’ē i te mau ’ohipa nō te bāsileia.</p>
            <p class="verse"><strong>5</strong> ’E ’ua fa’aru’e atu ’oia i te mau tahu’a ato’a i fa’atōro’ahia e tōna metua tāne ; ’e ’ua fa’atōro’a ’oia i te mau tahu’a ’āpī ’ei mono nō rātou, ’o tei fa’ateiteihia i roto i te te’ote’o o tō rātou ’ā’au.</p>
            <p class="verse"><strong>6</strong> ’Oia ïa, ’ua nā-reira-hia rātou i te tauturuhia i roto i tō rātou fa’atau, ’e i roto i tā rātou ha’amorira’a ’īdolo, ’e i roto i tā rātou mau ’ohipa tai’ata, nā roto i te mau tute tā te ari’i Noa i tītau i tōna ra mau ta’ata ; ’e ’ua nā reira te mau ta’ata i te rave i te ’ohipa rahi nō te tauturu i teie mau ’ohipa ’ī’ino.</p>
            <p class="verse"><strong>7</strong> ’Oia ïa, ’ua ha’amata ato’a rātou i te ’ohipa ha’amori ’īdolo, nō te mea ’ua ha’avarehia rātou e te parau ma’ama’a ’e te tāvaimanino a te ari’i ’e te mau tahu’a ; ’e ’ua parau ho’i rātou i te mau parau tāvaimanino ia rātou.</p>
            <p class="verse"><strong>8</strong> ’E i muri a’era, ’ua hāmani ihora te ari’i ra ’o Noa i te mau fare nehenehe ’e te ’ā’ano e rave rahi ; ’e ’ua fa’anehenehe a’era ’oia i te reira i te ’ohipa rā’au maita’i ato’a, ’e te mau huru tao’a rahi ato’a, ’e te ’auro, ’e te ’ārio, ’e te ’āuri, ’e te veo, ’e te zifa, ’e te kapa.</p>
            <p class="verse"><strong>9</strong> ’E ’ua hāmani ato’a ’oia i te hō’ē aora’i rahi roa nōna, ’e te hō’ē terōno ho’i i rōpū i te reira, ’e ’ua hāmanihia te reira i te rā’au maita’i roa ’e ’ua fa’a’una’unahia i te ’auro ’e te ’ārio ’e te mau mea tao’a rahi.</p>
            <p class="verse"><strong>10</strong> ’E ’ua fa’aue ato’a ’oia ’ia rave tōna mau ta’ata rave ’ohipa i te mau huru ’ohipa nehenehe ato’a i roto i te hiero, ’oia ho’i i te rā’au maita’i roa, ’e te kapa, ’e te veo.</p>
            <p class="verse"><strong>11</strong> ’E ’ua fa’anehenehe ihora ’oia i te mau pārahira’a i fa’ata’ahia nō te mau tahu’a rahi i te ’auro mau, ’e tei ni’a a’e te reira i te mau pārahira’a ato’a ; ’e ’ua fa’aue ’oia ’ia hāmanihia te hō’ē ’āu’a i mua ia rātou, ’ia ti’a ia rātou ’ia turu i tō rātou tino ’e tō rātou rima i ni’a iho i te reira, ’a parau atu ai rātou i te mau parau ha’avare ’e te ma’ama’a i tōna ra mau ta’ata.</p>
            <p class="verse"><strong>12</strong> ’E i muri a’era, ’ua fa’ati’a a’era ’oia i te hō’ē pare i pīha’i iho i te hiero ; ’oia ïa, te hō’ē pare teitei roa, ’e e mea teitei mau te reira ’ia ti’a iāna ’ia ti’a i ni’a roa ’e ’ia hi’o atu i te fenua nō Siloma, ’e te fenua ato’a nō Semelona, tei noa’a i te mau ’āti Lamana ; ’e e ti’a ato’a iāna ’ia hi’o atu i te mau fenua ato’a ē ’ati noa a’e.</p>
            <p class="verse"><strong>13</strong> ’E i muri a’era, ’ua fa’aue atu ’oia ’ia fa’ati’ahia te mau fare e rave rahi i te fenua nō Siloma ; ’e ’ua fa’aue atu ra ’oia ’ia fa’ati’ahia te hō’ē pare rahi i ni’a i te ’āivi i te pae i apato’erau i te fenua nō Siloma ra, ’o tei vai na ’ei ha’apūra’a nō te mau hua’ai o Nephi i te tau i horo ai rātou i rāpae i te fenua ; ’e ’ua nā reira ’oia nā roto i te mau tao’a i noa’a iāna nā roto i te tutera’a i tōna ra mau ta’ata.</p>
            <p class="verse"><strong>14</strong> ’E i muri a’era, tei ni’a i tāna ra mau tao’a tōna ’ā’au, ’e ’ua puhura ’oia i tōna pu’e mahana i roto i te orara’a tai’ata i pīha’i iho i tāna mau vahine ’e tāna mau vahine tāvini ato’a ; ’e ’ua nā reira ato’a ho’i tōna mau tahu’a i pīha’i iho i te mau vahine tai’ata.</p>
            <p class="verse"><strong>15</strong> ’E i muri a’era, ’ua tanu ihora ’oia i te mau ’ō vine ē ’ati noa a’e te fenua ; ’e ’ua hāmani ihora ’oia i te mau tāvirira’a vine, ’e ’ua hāmani rahi ’oia i te uaina ; ’e nō reira ’ua riro ’oia ’e tōna mau ta’ata ato’a ’ei mau ta’ata inu uaina.</p>
            <p class="verse"><strong>16</strong> ’E i muri a’era, ’ua ha’amata te mau ’āti Lamana i te haere mai e taparahi i tōna mau ta’ata, ’oia ho’i i ni’a i te tahi mau pupu iti, ’e ’ua taparahi ia rātou i roto i tā rātou mau fa’a’apu, ’a tīa’i ai rātou i tā rātou mau nana.</p>
            <p class="verse"><strong>17</strong> ’E ’ua tono atu ra te ari’i ra ’o Noa i te mau tīa’i ē ’ati noa a’e te fenua nō te tīahi atu ia rātou ; ’aita rā i nava’i te mau ta’ata tāna i tono, ’e ’ua tae mai ra te mau ’āti Lamana i ni’a ia rātou, ’e ’ua taparahi ihora ia rātou, ’e ’ua tīahi atu ra i tā rātou mau nana e rave rahi i rāpae i te fenua ; ’e ’ua nā reira ihora te mau ’āti Lamana i te ha’amata i te ha’amou ia rātou, ’e i te fa’a’ohipa i tō rātou ’ino’ino i ni’a ia rātou.</p>
            <p class="verse"><strong>18</strong> ’E i muri a’era, ’ua tono atu ra te ari’i ra ’o Noa i tōna mau nu’u fa’ehau e ’aro ia rātou, ’e ’ua tūra’ihia rātou i muri, ’oia ho’i ’ua tīahi ’ē atu ra rātou ia rātou nō te hō’ē taime ri’i ; nō reira, ’ua ho’i mai rātou ma te ’oa’oa rahi nō tā rātou mau tao’a i noa’a mai.</p>
            <p class="verse"><strong>19</strong> ’E teienei, nō taua tama’i manuia rahi ra, ’ua fa’ateiteihia rātou i roto i te te’ote’o o tō rātou ’ā’au ; ’ua fa’aahaaha rātou i tō rātou iho pūai, i te nā-’ō-ra’a ē, e ti’a i tō rātou e pae ’ahuru ta’ata ’ia ’aro atu i te mau ta’ata e rave rahi tauatini nō te mau ’āti Lamana ; ’e ’ua nā reira rātou i te fa’aahaaha, ’e ’ua ’oa’oa rātou ’ia taparahi, ’e ’ia ha’amani’i i te toto o tō rātou mau taea’e ; ’e ’ua nā reira rātou nō te mau ’ohipa ’ī’ino a tō rātou ari’i e mau tahu’a.</p>
            <p class="verse"><strong>20</strong> ’E i muri a’era, tē vai ra te hō’ē ta’ata i rotopū ia rātou, ’o Abinadi tōna i’oa ; ’e ’ua haere atu ’oia i rotopū ia rātou, ’e ’ua ha’amata ihora i te tohu, i te nā-’ō-ra’a atu ē : Inaha, tē nā ’ō mai ra te Fatu, tē nā ’ō mai ra ’oia i te fa’auera’a mai iā’u, i te nā-’ō-ra’a mai ē : ’A haere atu, ’e ’a parau atu i teie nei feiā ē, tē nā ’ō mai ra te Fatu—’Auē ho’i teie nei feiā ē, nō te mea ’ua ’ite au i tā rātou mau ’ohipa vi’ivi’i, ’e tā rātou ’ohipa ’ī’ino, ’e tā rātou mau ’ohipa tai’ata ; ’e ’ia ’ore rātou ’ia tātarahapa, e tae tō’u riri i ni’a iho ia rātou.</p>
            <p class="verse"><strong>21</strong> ’E ’ia ’ore rātou ’ia tātarahapa ’e ’ia fāriu mai i te Fatu tō rātou Atua, inaha, e tu’u atu vau ia rātou i roto i te rima o tō rātou mau ’enemi ; ’oia ïa, e fa’atītīhia rātou, ’e e hāmani-’ino-hia rātou i te rima o tō rātou ra mau ’enemi.</p>
            <p class="verse"><strong>22</strong> ’E a muri a’era, e ’ite rātou ē, ’o vau nei te Fatu tō rātou Atua, ’e e Atua tāho’o ho’i au, ’e te tāho’o ho’i i te mau ’ohipa ’ī’ino a tō’u ra mau ta’ata.</p>
            <p class="verse"><strong>23</strong> ’E a muri a’era, ’ia ’ore teie nei feiā ’ia tātarahapa ’e ’ia fāriu mai i te Fatu tō rātou Atua, e fa’atītīhia rātou ; ’e ’aita roa te hō’ē e fa’aora ia rātou, maori rā te Fatu te Atua Manahope.</p>
            <p class="verse"><strong>24</strong> ’Oia ïa, ’e a muri a’era, ’ia ti’aoro mai rātou iā’u, e fa’atāere au i te fa’aro’o atu i tā rātou mau ti’aorora’a ; ’oia ïa, e fa’ati’a vau ’ia papa’ihia rātou e tō rātou mau ’enemi.</p>
            <p class="verse"><strong>25</strong> ’E ’ia ’ore rātou ’ia tātarahapa ma te ’ahu ’oto ’e te rehu auahi, ’e ’ia ti’aoro ’ū’ana atu i te Fatu tō rātou Atua, e ’ore roa vau e fa’aro’o atu i tā rātou mau pure, e ’ore ho’i au e fa’aora ia rātou i tō rātou mau ’ati ; ’e tē nā reira mai ra te Fatu, ’E tē nā reira mai ra te Fatu i te fa’aue mai iā’u.</p>
            <p class="verse"><strong>26</strong> I teienei, i muri a’era, ’ia oti a’era tā Abinadi paraura’a atu i teie nei mau parau ia rātou, ’ua riri ihora rātou iāna, ’e ’ua tītau ihora ’ia taparahi iāna ; ’āre’a rā ’ua fa’aora te Fatu iāna mai roto mai i tō rātou rima.</p>
            <p class="verse"><strong>27</strong> I teienei, i tō te ari’i ra ’o Noa fa’aro’ora’a i te mau parau tā Abinadi i parau mai i te mau ta’ata, ’ua riri ato’a ihora ’oia ; ’e ’ua nā ’ō mai ra : ’O vai Abinadi, i ti’a ai iā’u ’e tō’u mau ta’ata ’ia ha’avāhia e ana, ’e ’aore rā ’o vai te Fatu, ’o tē tu’u mai i teie ’ati rahi i ni’a iho i tō’u nei mau ta’ata ?</p>
            <p class="verse"><strong>28</strong> Tē fa’aue atu nei au ia ’outou ’ia ’āfa’i mai ia Abinadi i teie vāhi, ’ia taparahi au iāna, nō te mea ’ua parau ’oia i teie nei mau mea nō te fa’ati’arepu i tō’u mau ta’ata ’ia riri te tahi i te tahi, ’e nō te fa’atupu ho’i i te mau mārōra’a i rotopū i tō’u nei mau ta’ata ; nō reira e taparahi au iāna.</p>
            <p class="verse"><strong>29</strong> I teienei, ’ua ha’amatapōhia te mata o te mau ta’ata, nō reira ’ua fa’a’eta’eta rātou i tō rātou ’ā’au ’eiaha e fāri’i i te mau parau a Abinadi, ’e ’ua ’imi rātou mai taua taime mai ra ’ia haru iāna. ’E ’ua fa’a’eta’eta te ari’i ra ’o Noa i tōna ’ā’au i te parau a te Fatu, ’e ’aita roa ’oia i tātarahapa i tāna ra mau ’ohipa ’ī’ino.</p>
            <p class="verse">’Ua hurihia Abinadi i roto i te fare ’āuri nō tōna tohura’a i te ha’amoura’a o te mau ta’ata ’e te pohe o te ari’i Noa—’Ua fa’ahiti mai te mau tahu’a ha’avare i te mau pāpa’ira’a mo’a, ma te fa’ahua ’ia ha’apa’o i te ture a Mose—’Ua ha’amata Abinadi i te ha’api’i ia rātou i te mau Fa’auera’a Hō’ē ’Ahuru. Fātata 148H.M.</p>
            <p class="verse">=== Mosiah Chapitre 12 ===</p>
            <p class="verse"><strong>1</strong> ’E i muri a’era, ’ia ma’iri nā matahiti e piti i tō Abinadi haerera’a mai i rotopū ia rātou ma te huna, ’aita roa rātou i ’ite ē ’o vai ’oia, ’e ’ua ha’amata ’oia i te tohu i rotopū ia rātou, i te nā-’ō-ra’a ē : ’Ua nā ’ō mai te Fatu i te fa’aue mai iā’u, i te nā-’ō-ra’a mai ē—E Abinadi, ’a haere ’e ’a tohu atu i tō’u nei mau ta’ata, nō te mea ’ua fa’a’eta’eta rātou i tō rātou ’ā’au i tā’u ra mau parau ; ’aita ā rātou i tātarahapa i tā rātou mau ’ohipa ’ī’ino ; nō reira, e tā’iri au ia rātou i roto i tō’u nei riri, ’oia ïa, i roto i tō’u nei riri rahi, e fa’autu’a vau ia rātou nō tā rātou mau ’ohipa ’ī’ino ’e te mau ’ohipa vi’ivi’i.</p>
            <p class="verse"><strong>2</strong> ’Oia ïa, ’auē ho’i teie nei u’i ē ! ’E ’ua parau mai ra te Fatu iā’u : ’A fa’atoro atu i tō ’oe rima ’e ’a tohu, i te nā-’ō-ra’a atu ē : Tē nā ’ō mai ra te Fatu, ’e a muri a’era e fa’atītīhia ’e e tā’irihia te pāpāri’a o teie nei u’i nō tā rātou mau ’ohipa ’ī’ino ; ’oia ïa, e tīahihia rātou e te ta’ata, ’e e taparahihia ; ’e nā te mau manu o te reva, ’e nā te mau ’ūrī, ’oia ïa, ’e nā te mau ’ānimara ’ōviri e ’amu i tō rātou ’i’o.</p>
            <p class="verse"><strong>3</strong> ’E a muri a’era, e riro te ora o te ari’i ra ’o Noa mai te ’ahu i roto i te umu auahi ve’ave’a ra ; ’e e ’ite ho’i ’oia ē, ’o vau mau te Fatu.</p>
            <p class="verse"><strong>4</strong> ’E a muri a’era, e tā’iri ho’i au i teie nei mau ta’ata nō’u i te mau ’ati rahi, ’oia ïa, i te o’e, ’e te ma’i rahi ; ’e e fa’atupu vau i te ’auē rahi i roto ia rātou i te tā’āto’ara’a nō te mahana.</p>
            <p class="verse"><strong>5</strong> ’Oia ïa, e fa’atae mai au i te mau hōpoi’a teiaha ’ia ru’uru’uhia i ni’a i tō rātou mau tua ; ’e e tūra’ihia rātou ’ia haere i mua mai te ’āsini vava ra.</p>
            <p class="verse"><strong>6</strong> ’E a muri a’era, e ha’ama’iri mai au i te ua pa’ari i ni’a ia rātou ; ’e e tā’iri te reira ia rātou ; ’e e tā’iri-ato’a-hia rātou e te mata’i nō te hiti’a o te rā ra ; ’e e fa’a’ino ato’a te mau manumanu ri’i i tō rātou fenua, ’e e ’amu ha’apau ho’i i tā rātou sītona.</p>
            <p class="verse"><strong>7</strong> E tā’irihia rātou i te ma’i rahi—’e nā reira vau nō tā rātou mau ’ohipa ’ī’ino ’e te mau ’ohipa vi’ivi’i.</p>
            <p class="verse"><strong>8</strong> ’E a muri a’era, ’ia ’ore rātou e tātarahapa e ha’amou roa vau ia rātou mai ni’a atu i te fenua nei ; e vaiiho mai rā rātou i te hō’ē pāpa’a parau i muri mai ia rātou, ’e e fa’aherehere au i te reira nā te tahi atu mau nūna’a ’o tē pārahi i ni’a i taua fenua ra ; ’oia ïa, e nā reira iho ā vau nō te fa’a’ite atu i te mau ’ohipa vi’ivi’i a teie nei mau ta’ata i te tahi atu mau nūna’a. ’E e rave rahi te mau mea tā Abinadi i tohu atu nō ni’a i teie nei feiā.</p>
            <p class="verse"><strong>9</strong> ’E i muri a’era, ’ua riri ihora rātou iāna ; ’e ’ua rave ihora rātou iāna ’e ’ua ’āfa’i ru’uru’u atu ra iāna i mua i te ari’i, ’e ’ua parau atu ra rātou i te ari’i : Inaha, i ’āfa’i mai nei mātou i te hō’ē ta’ata i mua ia ’oe ’o tei tohu i te mau mea ’ino e tupu i ni’a i tō ’oe mau ta’ata, ’e ’ua nā ’ō mai ho’i ’oia ē, e ha’amou te Atua ia rātou.</p>
            <p class="verse"><strong>10</strong> ’E ’ua tohu ato’a ho’i ’oia i te mau mea ’ino e tupu i roto i tō ’oe orara’a, ’e tē nā ’ō ra ’oia, e riro tō ’oe ora mai te ’ahu i roto i te umu auahi ra.</p>
            <p class="verse"><strong>11</strong> ’E teie fa’ahou, tē nā ’ō ra ’oia ē, e riro ’oe mai te rā’au, ’oia ho’i, mai te rā’au marō o te ’āua i horohia ’e te mau ’ānimara ’e tei ta’ata’ahihia e tō rātou ’āvae.</p>
            <p class="verse"><strong>12</strong> ’E teie fa’ahou, tē nā ’ō mai ra ho’i ’oia ē, e riro ’oe mai te pua o te mōtu’u, ’e ’ia para ana’e te huero, ’e ’ia farara mai te mata’i, e puhi-noa-hia ïa i ni’a i te fenua. ’E tē parau fa’ahua mai ra ’oia mai te mea ra ē, nā te Fatu ïa i parau mai i te reira. ’E tē nā ’ō ra ’oia ē, e tae mai teie mau mea i ni’a ia ’oe ’ia ’ore ’oe e tātarahapa, e nō tā ’oe mau ’ohipa ’ī’ino e tae mai ai te reira.</p>
            <p class="verse"><strong>13</strong> ’E i teienei, e te ari’i, e aha tā ’oe na ’ohipa ’ino rahi i rave, ’e e aha ho’i te mau hara rahi i ravehia e tō ’oe na mau ta’ata, i ti’a ai ia tātou ’ia fa’ahapahia e te Atua ’e ’aore rā ’ia ha’avāhia e teie nei ta’ata ?</p>
            <p class="verse"><strong>14</strong> ’E i teienei, e te ari’i, inaha, ’aita tā mātou e hapa, ’e ’o ’oe na, e te ari’i, ’aita tā ’oe e hara i rave ; nō reira, ’ua ha’avare teie nei ta’ata nō ni’a ia ’oe na, ’e ’ua tohu faufa’a ’ore noa ’oia.</p>
            <p class="verse"><strong>15</strong> ’E inaha, e mea pūai tātou, e’ita roa tātou e fa’atītīhia, ’e ’aore rā e ’āfa’i-faatītī-hia e tō tātou mau ’enemi ; ’oia ïa, ’ua manuia roa ’oe i ni’a i te fenua nei, ’e e manuia atu ā ’oe.</p>
            <p class="verse"><strong>16</strong> Inaha, teie te ta’ata, ’e tē tu’u atu nei mātou iāna i roto i tō ’oe rima ; ’ia ti’a ia ’oe ’ia rave iāna mai te au i tō ’oe hina’aro.</p>
            <p class="verse"><strong>17</strong> ’E i muri a’era, ’ua fa’aue atu ra te ari’i ra ’o Noa ’ia hurihia Abinadi i roto i te fare ’āuri ; ’e ’ua fa’aue ato’a ho’i ’oia i te mau tahu’a ’ia ’āmui tāhō’ē mai rātou ’ia ti’a iāna ’e rātou ato’a ’ia fa’atupu i te hō’ē ’āpo’ora’a nō te fa’ata’a e aha tāna e rave i ni’a iāna.</p>
            <p class="verse"><strong>18</strong> ’E i muri a’era, ’ua parau atu ra rātou i te ari’i : ’A ’āfa’i mai iāna i’ō nei ’ia ti’a ia mātou ’ia uiui atu iāna ; ’e ’ua fa’aue atu ra te ari’i ’ia ’āfa’ihia mai ’oia i mua ia rātou.</p>
            <p class="verse"><strong>19</strong> ’E ’ua ha’amata ihora rātou i te uiui iāna, ’ia ti’a ia rātou ’ia ha’afifi iāna, ’e i muri iho a pari atu ai iāna ; ’ua pāhono atu rā ’oia ia rātou ma te mata’u ’ore i te ha’amorohira’a i tā rātou ato’a ra mau uira’a ; ’oia ïa, ’ua māere roa rātou i te mea ’ua ti’a iāna ia pāhono ti’a atu i tā rātou mau uira’a ato’a, ma te ha’afifi atu ia rātou i roto i tā rātou iho mau parau.</p>
            <p class="verse"><strong>20</strong> ’E i muri a’era, ’ua parau mai ra te hō’ē ’o rātou iāna : E aha te aura’a nō te mau parau i pāpa’ihia ’e tei ha’api’ihia ho’i e tō tātou mau metua, i te nā-’ō-ra’a ē :</p>
            <p class="verse"><strong>21</strong> ’Auē te nehenehe o te ’āvae o te ve’a i ni’a i te mau mou’a, ’o tei hōpoi mai i te mau parau maita’i ; ’o tei fa’a’ite mai i te parau hau ; ’o tei hōpoi mai i te mau parau maita’i nō te maita’i, ’o tei fa’a’ite mai i te fa’aorara’a ; ’o tei parau mai ia Ziona, tē fa’atere ari’i nei tō ’oe Atua.</p>
            <p class="verse"><strong>22</strong> E fa’ateitei tō ’oe mau fa’ehau i tō rātou reo ; ’e e ’āmui tāhō’ē tō rātou reo i te hīmenera’a ; ’e e ’ite rātou te mata ’e te mata ’ia fa’aho’i mai te Fatu ia Ziona.</p>
            <p class="verse"><strong>23</strong> ’Ia puroro noa atu te ’oa’oa ; ’a hīmene ’āmui mai e te mau vāhi ano nō Ierusalema ; ’ua ha’amāhanahana ho’i te Fatu i tōna mau ta’ata, ’e ’ua fa’aora ’oia ia Ierusalema.</p>
            <p class="verse"><strong>24</strong> ’Ua fa’a’ite mai ho’i te Fatu i tōna rima mo’a i mua i te mata o te mau nūna’a ato’a ; ’e e ’ite tō te mau hope’a ato’a o te fenua nei i te fa’aorara’a a tō tātou Atua ?</p>
            <p class="verse"><strong>25</strong> ’E i teienei ’ua parau atu ra Abinadi ia rātou : E ’ere ānei ’outou i te mau tahu’a, ’e tē fa’ahua na ’outou ia ’outou iho ’ei ’orometua nō teie nei feiā, ’e ’ei ’ite i te Vārua nō te tohu, ’e tē ui mai nei ho’i ’outou iā’u i te aura’a nō teie nei mau mea ?</p>
            <p class="verse"><strong>26</strong> Tē parau atu nei au ia ’outou na, ’auē ho’i ’outou ē, i te mea tē ha’api’o ra ’outou i te mau ’ē’a ti’a o te Fatu ! ’Āhiri ē ’ua māramarama ’outou i teie nei mau mea, ’aore ā ’outou i ha’api’i atu i te reira ; nō reira, ’ua ha’api’o ’outou i te mau ’ē’a ti’a o te Fatu.</p>
            <p class="verse"><strong>27</strong> ’Aita tō ’outou ’ā’au i tītau i te māramarama ; nō reira, ’aita ’outou i rave ma te pa’ari. Nō reira, e aha tā ’outou i ha’api’i atu i teie nei feiā ?</p>
            <p class="verse"><strong>28</strong> ’E ’ua parau mai ra rātou : Tē ha’api’i nei mātou i te ture a Mose.</p>
            <p class="verse"><strong>29</strong> ’E ’ua parau fa’ahou atu ra ’oia ia rātou : Mai te mea tē ha’api’i nei ’outou i te ture a Mose, nō te aha ïa ’aita ’outou i ha’apa’o i te reira ? Nō te aha ho’i tō ’outou ’ā’au i nounou ai i te mau tao’a rahi ? Nō te aha ho’i ’outou i rave ai i te mau ’ohipa taiata e i ha’amāu’a ai i tō ’outou pūai i rotopū i te mau vahine tai’ata ; ’oia ïa, i arata’i atu ai ho’i i teie mau ta’ata ’ia rave i te hara, ’e ’ua tono mai te Fatu iā’u ’ia tohu atu nō ni’a i teie nei feiā, ’oia ïa, ’ia fa’a’ite atu i te ’ino rahi e tae mai i ni’a i teie nei mau ta’ata ?</p>
            <p class="verse"><strong>30</strong> ’Aita ānei ’outou i ’ite ē, tē parau nei au i te parau mau ? ’Oia ïa, ’ua ’ite ’outou ē, tē parau nei au i te parau mau ; ’e ’ua ti’a roa ia ’outou ’ia rurutaina i mua i te Atua.</p>
            <p class="verse"><strong>31</strong> E a muri a’era, e tā’irihia ’outou nō tā ’outou mau ’ohipa ’ī’ino ; i parau na ho’i ’outou ē, te ha’api’i na ’outou i te ture a Mose. ’E e aha ho’i tā ’outou i ’ite nō ni’a i te ture a Mose ? E tae mai ānei te fa’aorara’a nā roto i te ture a Mose ? Nāhea ’outou i te parau ?</p>
            <p class="verse"><strong>32</strong> ’E ’ua pāhono mai ra rātou ma te parau mai ē, e mea nā roto i te ture a Mose e tae mai ai te fa’aorara’a.</p>
            <p class="verse"><strong>33</strong> ’Āre’a rā i teie nei ’ua parau atu ra Abinadi ia rātou : ’Ua ’ite au ē, mai te mea e ha’apa’o ’outou i te mau fa’auera’a a te Atua, ’oia ïa, mai te mea e ha’apa’o ’outou i te mau fa’auera’a i hōro’ahia mai e te Fatu ia Mose i ni’a i te mou’a ra i Sinai, ’o tei nā ’ō mai ē :</p>
            <p class="verse"><strong>34</strong> ’O vau te Fatu tō Atua, ’o tei ’āfa’i mai ia ’outou i rāpae i te fenua nō ’Aiphiti, i rāpae i te ’utuāfare nō te fa’atītīra’a.</p>
            <p class="verse"><strong>35</strong> ’Eiaha roa tō ’outou ’ei Atua ’ē atu i mua iā’u nei.</p>
            <p class="verse"><strong>36</strong> ’Eiaha roa ’outou e hāmani i te ’īdolo tarai nō ’outou, ’e te hōho’a nō te hō’ē mea i ni’a i te ra’i ra, ’e nō te hō’ē mea i raro i te fenua nei.</p>
            <p class="verse"><strong>37</strong> I teienei ’ua parau atu ra Abinadi ia rātou, ’ua ha’apa’o ānei ’outou i teie mau mea ato’a ? Tē parau atu nei au ia ’outou na, ’Aita roa ’outou i nā reira. ’E ’ua ha’api’i ānei ’outou i teie nei mau ta’ata ’ia rave i teie mau mea ato’a ? Tē parau atu nei au ia ’outou na, ’Aita, ’aita roa ’outou i nā reira.</p>
            <p class="verse">’Ua pāruruhia Abinadi e te mana o te Atua—’Ua ha’api’i ’oia i te mau Fa’auera’a hō’ē ’ahuru—’Aita te fa’aorara’a e tae mai nā roto i te ture a Mose ana’e iho—Nā te Atua ana’e iho e fa’atupu i te tāra’ehara ’e e fa’aora i tōna mau ta’ata. Fātata 148H.M.</p>
            <p class="verse">=== Mosiah Chapitre 13 ===</p>
            <p class="verse"><strong>1</strong> ’E i teienei, ’ia fa’aro’o a’era te ari’i i teie mau parau, ’ua nā ’ō atu ra ’oia i tōna ra mau tahu’a : ’A hōpoi ’ē atu i teie ta’ata, ’e ’a taparahi atu iāna ; e aha ho’i tā tātou iāna, ’ua ma’ama’ahia ’oia.</p>
            <p class="verse"><strong>2</strong> ’E ’ua ti’a a’era rātou i ni’a ’e ’ua tāmata ihora i te haru iāna ; ’āre’a rā ’ua pāto’i atu ra ’oia ia rātou, ’e ’ua nā ’ō atu ra ia rātou :</p>
            <p class="verse"><strong>3</strong> ’Eiaha e tāpe’a mai iā’u nei, e tā’iri mai ho’i te Atua ia ’outou mai te mea e fa’atae mai ’outou i tō ’outou rima i ni’a iā’u nei, nō te mea ’aore ā vau i fa’a’ite atu i te parau tā te Fatu i tono mai iā’u nei nō te fa’a’ite atu ; ’e ’aore ho’i au i fa’a’ite atu i tā ’outou i tītau mai iā’u nei ’ia fa’a’ite atu ; nō reira, ’aita te Atua e fa’ati’a noa atu ’ia taparahihia vau i teienei.</p>
            <p class="verse"><strong>4</strong> ’Āre’a rā e mea ti’a roa iā’u ’ia fa’atupu i te mau fa’auera’a tā te Atua i fa’aue mai iā’u, ’e nō te mea ’ua fa’a’ite atu vau i te parau mau ia ’outou na, i riri mai ai ’outou iā’u nei. ’E nō te mea ho’i ’ua parau atu vau i te parau a te Atua, i mana’o ai ’outou ē, ’ua ma’ama’ahia vau.</p>
            <p class="verse"><strong>5</strong> I teienei, i muri a’era, ’ia oti a’era tā Abinadi paraura’a atu i teie mau parau, ’aita roa te mau ta’ata o te ari’i ra ’o Noa i fa’atae atu i tō rātou rima i ni’a iāna, ’e tei ni’a iho ho’i iāna te Vārua o te Fatu ; ’e ’ua ’ana’ana ihora tōna mata i te ’ana’ana rahi roa, mai tō Mose, ’a pārahi ai ’oia i te mou’a ra i Sinai, ’a paraparau ai ho’i ’oia i te Fatu.</p>
            <p class="verse"><strong>6</strong> ’E ’ua parau atu ra ’oia nā roto i te mana ’e te ha’amanara’a nō ’ō mai i te Atua ra ; ’e ’ua parau fa’ahou atu ra ’oia, i te nā-’ō-ra’a atu :</p>
            <p class="verse"><strong>7</strong> Tē ’ite na ’outou ē, ’aita roa tō ’outou e mana nō te taparahi mai iā’u nei, nō reira tē fa’aoti nei au i tā’u nei parau. ’Oia ïa, ’e ’ua ’ite ho’i au ē, nā te reira e pātia i tō ’outou nā ’ā’au, nō te mea tē fa’a’ite nei au i te parau mau nō ni’a i tā ’outou mau ’ohipa ’ī’ino.</p>
            <p class="verse"><strong>8</strong> ’Oia ïa, nā tā’u nei mau parau i fa’a’ī ia ’outou i te ’ūmere, ’e te māere, ’e te riri.</p>
            <p class="verse"><strong>9</strong> ’Āre’a rā e fa’aoti au i tā’u nei parau ; ’e i reira ’aita tō’u e pe’ape’a i te vāhi tā’u e haere ra, mai te mea e fa’aorahia vau.</p>
            <p class="verse"><strong>10</strong> ’Āre’a rā teie noa tā’u parau iti ia ’outou na ; tā ’outou e rave mai iā’u i muri nei, e riro ïa te reira ’ei taipe ’e ’ei ata nō te mau mea e tupu a muri atu.</p>
            <p class="verse"><strong>11</strong> ’E i teienei, e tai’o atu vau i te toe’a o te mau fa’auera’a a te Atua, ’ua ’ite ho’i au ē, ’aita te reira i pāpa’ihia i roto i tō ’outou ’ā’au ; ’e ’ua ’ite ho’i au ē, ’ua ’imi ’e ’ua ha’api’i atu ho’i ’outou i te mau ’ohipa ’ī’ino i te pae rahi o tō ’outou orara’a.</p>
            <p class="verse"><strong>12</strong> ’E i teienei, ’ua ha’amana’o na ’outou ē, i parau atu vau ia ’outou na ē : ’Eiaha roa ’outou e hāmani i te ’īdolo tarai nō ’outou, ’e ’aore rā i te hōho’a nō te hō’ē mea i ni’a i te ra’i ra, ’e ’aore rā nō te hō’ē mea i raro i te fenua nei, ’e ’aore rā nō te hō’ē mea i raro i te pape i raro a’e i te fenua.</p>
            <p class="verse"><strong>13</strong> ’E teie fa’ahou ā : ’Eiaha roa ’outou e pi’o i raro ia rātou, ’eiaha ho’i e tāvini ia rātou ; ’e ’o vau nei ho’i te Fatu tō ’oe Atua, ’e e Atua tāho’o ho’i au nei ; ’e tē tāho’o nei ho’i au i te mau ’ohipa ’ī’ino a te mau metua i ni’a i te mau tamari’i, ē tae noa atu i te toru ’e te maha o te mau u’i ’o tē ’ino’ino mai iā’u nei.</p>
            <p class="verse"><strong>14</strong> ’E e fa’a’ite atu ho’i au i te aroha i te feiā e rave rahi tauatini ’o tei hina’aro mai iā’u ’e ’o tē ha’apa’o i tā’u nei mau fa’auera’a.</p>
            <p class="verse"><strong>15</strong> ’Eiaha roa ’outou e fa’ahiti faufa’a ’ore noa i te i’oa o te Fatu ’o tō ’outou Atua ; e ’ore ho’i te Fatu e fa’ariro iāna ’ei ta’ata hapa ’ore ’o tei fa’ahiti faufa’a ’ore noa i tōna ra i’oa.</p>
            <p class="verse"><strong>16</strong> ’A ha’amana’o i te mahana sābati, ’ia ha’amo’ahia ïa.</p>
            <p class="verse"><strong>17</strong> E ono mahana tā ’outou e ha’a, ’e nō te rave i tā ’outou mau ’ohipa ato’a.</p>
            <p class="verse"><strong>18</strong> ’Āre’a rā te hitu o te mahana ra, ’o te sābati ïa nō te Fatu tō ’outou Atua, ’eiaha roa ’outou e rave i te ’ohipa i te reira mahana, ’eiaha ato’a tā ’outou tamaiti, ’eiaha ato’a tā ’outou tamāhine, ’e tō ’outou tāvini tāne, ’eiaha ato’a tō ’outou tāvini vahine, ’eiaha ato’a tā ’outou mau pua’atoro, ’eiaha ato’a te ta’ata ’ē i’ō ’outou ra.</p>
            <p class="verse"><strong>19</strong> E ono ho’i mahana tō te Fatu hāmanira’a i te ra’i ’e te fenua, ’e te tai, ’e te mau mea ato’a i roto ra ; nō reira ’ua ha’amaita’i ihora te Fatu i te mahana sābati, ’e ’ua ha’amo’a ihora ho’i i te reira.</p>
            <p class="verse"><strong>20</strong> ’A fa’atura atu i tō ’outou metua tāne ’e tō ’outou metua vahine ; ’ia ha’amaorohia tō ’outou pu’e mahana i ni’a i te fenua ’o tā te Fatu tō ’outou Atua i hōro’a nō ’outou na.</p>
            <p class="verse"><strong>21</strong> ’Eiaha roa ’outou e taparahi i te ta’ata.</p>
            <p class="verse"><strong>22</strong> ’Eiaha roa ’outou e fa’aturi. ’Eiaha roa ’outou e ’eiā.</p>
            <p class="verse"><strong>23</strong> ’Eiaha roa ’outou e pari ha’avare i tō ’outou ta’ata tupu.</p>
            <p class="verse"><strong>24</strong> ’Eiaha roa ’outou e nounou i te fare o tō ’outou ta’ata tupu, ’eiaha ato’a ’outou e nounou i te vahine a tō ’outou ta’ata tupu, ’eiaha ato’a i tōna tāvini tāne, ’eiaha ato’a i tōna tāvini vahine, ’eiaha ato’a i tāna pua’atoro, ’eiaha ato’a i tāna ’āsini, ’eiaha ato’a i te mau mea ato’a a tō ’outou ta’ata tupu.</p>
            <p class="verse"><strong>25</strong> ’E i muri a’era, ’ia fa’aoti a’era Abinadi i teie nei parau, ’ua nā ’ō atu ra ’oia ia rātou : ’Ua ha’api’i ānei ’outou i teie nei mau ta’ata ’ia rave rātou i teie nei mau mea ato’a, ’e ’ia ha’apa’o ho’i i teie nei mau fa’auera’a ?</p>
            <p class="verse"><strong>26</strong> Tē parau atu nei au ia ’outou na, ’Aita roa ; nō te mea ’āhiri ’outou i nā reira, ’aita ïa te Fatu e tono mai iā’u nei nō te tohu atu i te ’ino ’o tē tae i ni’a i teie nei feiā.</p>
            <p class="verse"><strong>27</strong> ’E i teienei, ’ua parau mai ’outou ē, nā roto i te ture a Mose e tae mai ai te fa’aorara’a. Tē parau atu nei au ia ’outou na, e mea ti’a ïa ’ia ha’apa’o ā ’outou i te ture a Mose ; ’āre’a rā tē parau atu nei au ia ’outou na, e tae mai te tau e ’ore roa e tītau-fa’ahou-hia ’ia ha’apa’o i te ture a Mose.</p>
            <p class="verse"><strong>28</strong> ’E tē parau fa’ahou atu nei ā vau ia ’outou na, ’aita te fa’aorara’a e tae mai nā roto i te ture ana’e ra ; ’e ’āhiri ’aita te tāra’ehara tā te Atua iho e rave nō te mau hara ’e te mau ’ohipa ’ī’ino a tōna ra mau ta’ata, e pohe mau iho ā rātou, noa atu ā te ture a Mose.</p>
            <p class="verse"><strong>29</strong> ’E i teienei, tē parau atu nei au ia ’outou na, e mea ti’a roa ’ia hōro’ahia mai te hō’ē ture i te mau tamari’i o ’Īserā’ela, ’oia ïa, te hō’ē ture ’eta’eta ; nō te mea e feiā ’ā’au ’eta’eta rātou, ’oi’oi i te rave i te mau ’ohipa ’ī’ino, ’e te tāere i te ha’amana’o i te Fatu tō rātou Atua.</p>
            <p class="verse"><strong>30</strong> Nō reira, tē vai ra te hō’ē ture i hōro’ahia ia rātou, ’oia ïa, te hō’ē ture nō te ravera’a i te mau ’ohipa ’e te mau ’ōro’a, te hō’ē ture i tītauhia ia rātou ’ia ha’apa’o māite i terā mahana e i terā mahana, nō te fa’aha’amana’o ia rātou i te Atua ’e tā rātou ’ohipa i mua iāna.</p>
            <p class="verse"><strong>31</strong> Inaha rā, tē parau atu nei au ia ’outou na, e mau taipe ana’e teie nei mau mea nō te mau mea e tae mai.</p>
            <p class="verse"><strong>32</strong> ’E i teienei, ’ua māramarama ānei rātou i te ture ? Tē parau atu nei au ia ’outou na ē, ’Aita roa, ’aita rātou ato’a i māramarama i te ture ; nō te ’eta’eta o tō rātou ’ā’au ; ’aore ho’i rātou i māramarama ē, e ’ore roa te ta’ata e fa’aorahia, maori rā nā roto i te fa’aorara’a a te Atua.</p>
            <p class="verse"><strong>33</strong> Inaha ho’i, ’aita ānei Mose i tohu ia rātou nō ni’a i te taera’a mai o te Mesia, ’e e fa’aora te Atua i tōna ra mau ta’ata ? ’Oia ïa, ē tae noa atu i te mau peropheta ato’a i tohu mai te mātāmua mai ā o teie nei ao—’aita ānei rātou i parau rahi mai ’e ’aore rā i te parau ri’i mai nō ni’a i teie nei mau mea ?</p>
            <p class="verse"><strong>34</strong> ’Aita ānei rātou i parau ē, e haere mai te Atua iho i raro nei e pārahi i rotopū i te mau tamari’i a te ta’ata nei, ’e e riro ’oia mai te ta’ata nei te huru, ’e e haere ho’i i ni’a i te fenua nei ma te mana rahi ?</p>
            <p class="verse"><strong>35</strong> ’Oia ïa, ’aita ānei rātou i parau ato’a mai ē, e fa’atupu ’oia i te ti’afa’ahoura’a ’o tei pohe ra ; ’e e hāmani-’ino-hia ’e e ha’amāuiuihia ’oia ?</p>
            <p class="verse">’Ua parau mai Isaia nō ni’a i te Mesia—’Ua fa’a’itehia mai te parau nō ni’a i tō te Mesia rave-’ino-ra’a-hia ’e ha’amāuiuira’ahia—’Ua pūpū mai ’oia i tōna vārua ’ei ō nō te hara ’e ’ua riro ’oia ’ei ārai nō te feiā ’ōfati ture—’A fa’aau i teIsaia 53. Fātata 148H.M.</p>
            <p class="verse">=== Mosiah Chapitre 14 ===</p>
            <p class="verse"><strong>1</strong> ’Oia ïa, ’aita ānei Isaia i parau mai ē : ’O vai tei ti’aturi i tā mātou parau, ’e ’ia vai te fa’a’itera’ahia mai te rima o te Fatu ?</p>
            <p class="verse"><strong>2</strong> Mai te ohi ’āpī ra ho’i ’oia i te tupura’a i mua iāna ; ’e mai te a’a mai roto mai i te repo marō ra ; ’aita tōna e tino fa’ahiahia roa ’e te hanahana ; ’e ’ia ’ite atu tātou iāna ’aita roa ïa tōna e nehenehe e hina’aro atu ai tātou iāna.</p>
            <p class="verse"><strong>3</strong> ’Ua vahavahahia ’e ’ua pāto’ihia ’oia e te mau ta’ata ; e ta’ata mātau ’oia i te ’oto, ’e ’ua ’ite ho’i i te ’ati rahi ; ’e ’ua huna ’ē tātou i tō tātou mata iāna ; ’e ’ua vahavahahia ’oia, ’e ’ua ha’afaufa’a ’ore tātou iāna.</p>
            <p class="verse"><strong>4</strong> ’Oia mau roa ’ua amo ’oia i tō tātou mau ’ati rahi, ’e ’ua hōpoi ’ē ’oia i tō tātou mau ’oto ; ’ua mana’o rā tātou ē, ’ua tā’irihia, ’e ’ua papa’ihia ’oia e te Atua, ’e ’ua ha’amāuiuihia.</p>
            <p class="verse"><strong>5</strong> ’Āre’a rā ’ua tā’irihia ’oia nō tā tātou nei mau ’ōfatira’a ture ; ’e ’ua ha’apēpēhia ’oia nō tā tātou nei mau ’ohipa ’ī’ino ; ’ua fāri’i ’oia i te fa’autu’ara’a nō te fa’atae mai i te hau i ni’a ia tātou ; ’e nā roto i te mau pēpē i ni’a iāna ’ua fa’aorahia tātou.</p>
            <p class="verse"><strong>6</strong> ’Ua haere ’ē ana’e tātou ato’a, mai te māmoe ra ; ’ua fāriu ’ē tātou, te ta’ata i tōna iho haere’a ; ’e ’ua fa’airi te Fatu i ni’a iāna iho i te utu’a o tā tātou ato’a nei mau ’ohipa ’ī’ino.</p>
            <p class="verse"><strong>7</strong> ’Ua hāmani-’ino-hia ’oia, ’e ’ua ha’amāuiuihia ’oia, ’aita rā ’oia i hāmama noa atu i tōna vaha ; ’ua arata’ihia ’oia mai te fanau’a māmoe i te vāhi taparahira’a, ’e mai te māmoe e māmū i te aro o te feiā e paoti i tōna huruhuru ’e ’aita ’oia i hāmama noa atu i tōna vaha.</p>
            <p class="verse"><strong>8</strong> ’Ua rave-’ē-hia ’oia mai te fare ’āuri mai ’e mai te ha’avāra’a ; ’e nā vai e paraparau mai nō ni’a i tōna u’i ? ’Ua tāpū-’ē-hia ho’i ’oia i te fenua o te feiā e ora nei ; nō te mau ’ōfatira’a ture a tō’u ra mau ta’ata i taparahi-pohe-roa-hia ai ’oia.</p>
            <p class="verse"><strong>9</strong> ’Ua rave ’oia i tōna mēnema i rōpū i nā ta’ata parauti’a ’ore ’e i te ta’ata tao’a i tōna pohera’a ; ’aita rā tāna e ’ohipa ’ino i rave ; ’aore ato’a e ha’avare i roto i tōna vaha.</p>
            <p class="verse"><strong>10</strong> ’Ua ti’a rā i te Fatu ’ia ha’apēpēhia ’oia ; ’ua vaiiho ’oia iāna ’ia fāri’i i te ’ati rahi ; ’ia fa’arirohia ra ’oia ’ei tāra’ehara, e ’ite ’oia i tōna hua’ai, e ha’amaoro ’oia i tōna pu’e mahana ; ’e te hina’aro o te Fatu, e manuia ïa i tōna rima.</p>
            <p class="verse"><strong>11</strong> E ’ite ’oia i te māuiui rahi o tōna vārua, ’e e māuruuru roa ’oia ; nā roto i te ’ite iāna e fa’ati’a ai tō’u tāvini parauti’a i te mau ta’ata e rave rahi ; ’e nāna ho’i e amo i tā rātou mau ’ohipa parauti’a ’ore.</p>
            <p class="verse"><strong>12</strong> Nō reira, e hōro’a atu ho’i au i te tufa’a nāna i’ō i te feiā rahi ra, ’e e tufa ho’i ’oia i te tao’a haru i’ō i te feiā pūai ra ; nō te mea ’ua nīni’i ’oia i tōna vārua ē tae noa atu ra i te pohe ; ’e ’ua tai’ohia ’oia i rotopū i te feiā ’ōfati ture ra ; ’e ’ua amo ’oia i te hara a te ta’ata ato’a e rave rahi, ’e ’ua faariro iāna ’ei ārai nō te feiā ’ōfati ture ra.</p>
            <p class="verse">E mea nāhea tō te Mesia rirora’a ’ei Metua ’e ’ei Tamaiti—E riro ’oia ’ei ārai ’e e amo ’oia i te hara a tōna mau ta’ata—’Ua riro rātou ’e te mau peropheta mo’a ato’a ’ei hua’ai nāna—Nā roto iāna e tupu ai te Ti’afa’ahoura’a—E fāri’i te mau tamari’i ri’i i te ora mure ’ore. Fātata 148H.M.</p>
            <p class="verse">=== Mosiah Chapitre 15 ===</p>
            <p class="verse"><strong>1</strong> ’E i teienei, ’ua parau atu Abinadi ia rātou : ’Ua hina’aro vau ’ia ’ite ’outou ē, e haere mai te Atua iho i raro nei i rotopū i te mau tamari’i a te ta’ata nei, ’e e fa’aora ’oia i tōna ra mau ta’ata.</p>
            <p class="verse"><strong>2</strong> ’E nō tōna pārahira’a i roto i te tino nei, e parauhia ai ’oia te Tamaiti a te Atua, ’e ’ua auraro ’oia i te tino nei i te hina’aro o te Metua ; ’e ’ua riro ’oia te Metua ’e te Tamaiti ato’a ho’i—</p>
            <p class="verse"><strong>3</strong> Te Metua, nō te mea ’ua tōhia ’oia e te mana o te Atua ; ’e te Tamaiti, nō te tino ’i’o ; e mea nā reira ’oia i te rirora’a ’ei Metua ’e ’ei Tamaiti—</p>
            <p class="verse"><strong>4</strong> ’E ’ua riro rāua ’ei hō’ē ā Atua, ’oia ïa, te Metua mure ’ore mau nō te ra’i ’e te fenua.</p>
            <p class="verse"><strong>5</strong> ’E nō reira ’ua auraro te tino i te Vārua, ’oia ho’i te Tamaiti i te Metua, e hō’ē ā ïa Atua, ’e e ro’ohia ’oia i te fa’ahema, ’e ’aita roa ’oia e auraro i te fa’ahema, e vaiiho rā ’oia iāna iho ’ia tāhitohitohia, ’e ’ia papa’ihia, ’e ’ia ti’avaruhia i rāpae, ’e ’ia hunahia e tōna ihora mau ta’ata.</p>
            <p class="verse"><strong>6</strong> ’E ’ia hope ana’e te reira, ’e i muri a’e ho’i i te ravera’a i te mau semeio mana e rave rahi i rotopū i te mau tamari’i a te ta’ata nei, e arata’ihia ’oia, ’oia ïa, mai tā Isaia i parau mai ra, mai te māmoe e māmū i mua i te aro o te feiā e paoti i tōna huruhuru, ’aita rā tōna vaha i hāmama noa atu.</p>
            <p class="verse"><strong>7</strong> ’Oia ïa, e nā reira ’oia i te arata’ihia, ’e i te fa’asātaurohia, ’e i te taparahihia, i auraro ho’i te tino ē tae noa atu i te pohe, ’e ’ua horomi’ihia te hina’aro o te Tamaiti i te hina’aro o te Metua.</p>
            <p class="verse"><strong>8</strong> ’E e nā reira te Atua i te ha’amotu i te mau tā’amu nō te pohe, i roa’a ho’i iāna te rē i te pohe ; ’e ’ua roa’a tō te Tamaiti mana ’ia ti’a iāna ’ia riro ’ei ārai nō te mau tamari’i a te ta’ata nei—</p>
            <p class="verse"><strong>9</strong> ’Ua haere ’oia i ni’a i te ra’i ; ’e tei roto iāna te aroha ; ’ua ’ī ’oia i te aroha i te mau tamari’i a te ta’ata nei ; tē ti’a ra ’oia i rōpū ia rātou ’e te parauti’a ; ’ua motu iāna te mau tā’amu nō te pohe ; ’ua rave i ni’a iāna iho i tā rātou mau ’ohipa ’ī’ino ’e tā rātou mau hara, ’e ’ua fa’aora ia rātou ’e ’ua ha’amāha i te tītaura’a a te parauti’a.</p>
            <p class="verse"><strong>10</strong> ’E i teienei, tē parau atu nei au ia ’outou, nā vai e paraparau mai nō ni’a i tōna u’i ? Inaha, tē parau atu nei au ia ’outou, ’ia fa’arirohia ra ’oia ’ei tāra’ehara, e ’ite ’oia i tōna hua’ai. ’E i teienei, e aha tā ’outou e parau mai ? ’E ’o vai tē riro ’ei hua’ai nōna ?</p>
            <p class="verse"><strong>11</strong> Inaha, tē parau atu nei au ia ’outou, ’o tei fa’aro’o i te mau parau tā te mau peropheta, ’oia ïa, tā te mau peropheta ato’a i tohu mai nō ni’a i te taera’a mai o te Fatu—tē parau atu nei au ia ’outou, ’o te ta’ata ato’a i fa’aro’o i tā rātou ra mau parau, ’e tei ti’aturi ē, e fa’aora te Fatu i tōna ra mau ta’ata, ’e tei hi’o i mua i taua mahana ra nō te ha’amatarara’a i tā rātou ra mau hara, tē parau atu nei au ia ’outou ē, ’o tōna hua’ai ïa teie, ’oia ho’i, e feiā ’āi’a rātou i te bāsileia o te Atua.</p>
            <p class="verse"><strong>12</strong> ’O te feiā ïa nā rātou te mau hara tāna i amo ; ’o te feiā ïa nō rātou i pohe ai ’oia, nō te fa’aora ia rātou i tā rātou mau hara. ’E i teienei, e ’ere ānei rātou i te hua’ai nōna ?</p>
            <p class="verse"><strong>13</strong> ’Oia ïa, e ’ere ānei te mau peropheta ato’a ; rātou tāta’itahi tei hāmama i tō rātou vaha nō te tohu, ’o tei ’ore i ’ōfati i te ture ; ’oia ho’i te mau peropheta mo’a ato’a mai te ha’amatara’a mai ā o te ao nei ? Tē parau atu nei au ia ’outou na ē, ’o tōna hua’ai ïa rātou.</p>
            <p class="verse"><strong>14</strong> ’O te feiā ïa teie ’o tei fa’a’ite mai i te parau hau, ’o tei hōpoi mai i te mau parau maita’i nō te maita’i, ’o tei fa’a’ite mai i te parau nō te fa’aorara’a ; ’e ’o tei parau mai ia Ziona : Tē fa’atere ari’i nei tō ’oe Atua !</p>
            <p class="verse"><strong>15</strong> ’E ’auē te nehenehe o tō rātou ’āvae i ni’a i te mau mou’a !</p>
            <p class="verse"><strong>16</strong> ’E teie fa’ahou, ’auē te nehenehe i ni’a i te mau mou’a te ’āvae o te feiā e fa’a’ite nei i te hau !</p>
            <p class="verse"><strong>17</strong> ’E teie fa’ahou, ’auē te nehenehe i ni’a i te mau mou’a te ’āvae o te feiā e fa’a’ite nei i te hau a muri nei, ’oia ïa, mai teie nei atu taime ē a muri noa atu !</p>
            <p class="verse"><strong>18</strong> ’E inaha, tē parau atu nei au ia ’outou, e’ita te reira ana’e. ’E ’auē ho’i te nehenehe i ni’a i te mau mou’a te ’āvae nōna ’o tei hōpoi mai i te mau parau maita’i, ’oia ho’i tei fa’ati’a i te hau, ’oia ïa, ’o te Fatu, ’o tei fa’aora i tōna ra mau ta’ata ; ’oia ïa, ’oia ’o tei hōro’a mai i te fa’aorara’a i tōna ra mau ta’ata.</p>
            <p class="verse"><strong>19</strong> ’E ’āhiri ho’i ’aita te fa’aorara’a o tāna i rave nō tōna mau ta’ata, ’o tei fa’aineinehia mai te ha’amatara’a mai ā o te ao nei, tē parau atu nei au ia ’outou, ’āhiri ’aita teie, ’ua ha’amouhia te mau ta’ata ato’a.</p>
            <p class="verse"><strong>20</strong> Inaha rā, e motu te mau tā’amu nō te pohe, ’e e fa’atere ari’i te Tamaiti, ’e tei iāna te mana i ni’a a’e i te feiā pohe ; nō reira, e fa’atupu ’oia i te ti’afa’ahoura’a o te feiā pohe.</p>
            <p class="verse"><strong>21</strong> ’E tē vai atu ra te hō’ē ti’afa’ahoura’a, ’oia ho’i te ti’afa’ahoura’a mātāmua ; ’oia ïa, te ti’afa’ahoura’a o te feiā ’o tei vai na, ’o tē vai nei, ’e ’o tē vai ra, ē tae roa atu ho’i i te ti’afa’ahoura’a o te Mesia—e nā reira ho’i ’oia i te parauhia.</p>
            <p class="verse"><strong>22</strong> ’E i teienei, te ti’afa’ahoura’a o te mau peropheta ato’a, e rātou ato’a tei ti’aturi i tā rātou mau parau, ’oia ho’i rātou ato’a tei ha’apa’o i te mau fa’auera’a a te Atua, e ti’afa’ahou mai ïa rātou i ni’a i te ti’afa’ahoura’a mātāmua ; nō reira, ’o tē ti’afa’ahoura’a mātāmua ïa rātou.</p>
            <p class="verse"><strong>23</strong> E fa’ati’ahia mai rātou i ni’a nō te pārahi i pīha’i iho i te Atua ’o tei fa’aora mai ia rātou ; nō reira e noa’a ia rātou te ora mure ’ore nā roto i te Mesia, ’o tei hahae i te mau tā’amu nō te pohe.</p>
            <p class="verse"><strong>24</strong> ’E ’o te feiā teie tei ia rātou te ti’afa’ahoura’a mātāmua ; ’e ’o rātou teie ’o tei pohe i roto i tō rātou pōiri, hou te taera’a mai o te Mesia, ’e ’aita te fa’aorara’a i fa’a’itehia mai ia rātou. ’E e nā reira te Fatu i te fa’atupu i te rāve’a nō te fa’aora ia rātou ; ’e e ti’a mai rātou i te ti’afa’ahoura’a mātāmua, ’oia ho’i e noa’a ia rātou te ora mure ’ore, ma te fa’aorahia e te Fatu.</p>
            <p class="verse"><strong>25</strong> ’E e fāri’i ato’a te mau tamari’i ri’i i te ora mure ’ore.</p>
            <p class="verse"><strong>26</strong> Hi’o rā, ’e ’a mata’u, ’e ’a rurutaina i mua i te Atua ; ’ia rurutaina ho’i ’outou e ti’a ai ; ’e e ’ore ho’i te Fatu e fa’aora ia rātou i tei mārō atu iāna ’e tei pohe i roto i tā rātou mau hara ; ’oia ïa, ’o rātou ato’a tei pohe i roto i tā rātou mau hara mai te ha’amatara’a mai ā o te ao nei, tei ’aro atu i te Atua ma te hina’aro mau ; rātou ato’a tei ’ite i te mau fa’auera’a a te Atua, ’aita rā rātou i ha’apa’o i te reira ; e ’ore roa rātou e ti’afa’ahou mai i te ti’afa’ahoura’a mātāmua.</p>
            <p class="verse"><strong>27</strong> Nō reira, e ’ere ānei i te mea au ’ia rurutaina ’outou ? E ’ore ho’i te fa’aorara’a e tae ia rātou mai te reira te huru ; e ’ore ho’i te Fatu e fa’aora i te ta’ata mai te reira te huru ; ’oia ïa, e ’ore ho’i e ti’a i te Fatu ’ia fa’aora ia rātou ; e ’ore ho’i e ti’a iāna ’ia huna iāna iho ; e ’ore ho’i e ti’a iāna ’ia fa’a’ere i tā te parauti’a ’ia ti’a tāna tītaura’a.</p>
            <p class="verse"><strong>28</strong> ’E i teienei tē parau atu nei au ia ’outou, tē vai ra te taime e fa’a’itehia ai te fa’aorara’a a te Fatu i tō te mau nūna’a ato’a, ’e tō te mau ’ōpū ato’a, ’e tō te mau reo ato’a, ’e i te mau ta’ata ato’a.</p>
            <p class="verse"><strong>29</strong> ’Oia ïa, e te Fatu, e fa’ateitei tō ’oe mau fa’ehau i tō rātou reo ; ’e e ’āmui tāhō’ē tō rātou reo i te hīmenera’a ; ’e e ’ite rātou te mata ’e te mata ’ia fa’aho’i mai te Fatu ia Ziona.</p>
            <p class="verse"><strong>30</strong> ’Ia puroro noa atu te ’oa’oa, ’a hīmene ’āmui, e te mau vāhi pararī nō Ierusalema ; ’ua ha’amāhanahana ho’i te Fatu i tōna mau ta’ata ; ’e ’ua fa’aora ’oia ia Ierusalema.</p>
            <p class="verse"><strong>31</strong> ’Ua fa’a’ite mai ho’i te Fatu i tōna rima mo’a i mua i te mata o te mau nūna’a ato’a ; ’e e ’ite tō te mau hope’a ato’a o te fenua nei i te fa’aorara’a a tō tātou Atua.</p>
            <p class="verse">E fa’aora te Atua i te mau ta’ata i roto i tō rātou huru mo’era’a ’e te hi’ara’a—E vai noa te feiā hina’aro pae tino mai te mea ra ē ’aita e fa’aorara’a—E fa’atupu mai te Mesia i te ti’afa’ahoura’a nō te ora hope ’ore ’e te pohe hope ’ore. Fātata 148H.M.</p>
            <p class="verse">=== Mosiah Chapitre 16 ===</p>
            <p class="verse"><strong>1</strong> ’E i teienei, i muri a’era, ’ia oti a’era tā Abinadi paraura’a i teie nei mau parau, ’ua fa’atoro atu ra ’oia i tōna rima, ’e ’ua nā ’ō atu ra : Tē vai ra te taime e ’ite ai te mau ta’ata ato’a i te fa’aorara’a a te Fatu ; ’ei reira tō te mau nūna’a ato’a, ’e tō te mau ’ōpū ato’a, ’e tō te mau reo ato’a, ’e te mau ta’ata ato’a e ’ite ai te mata ’e te mata ’e e fā’i ai i mua i te Atua ē, e mea parauti’a tāna ra mau ha’avāra’a.</p>
            <p class="verse"><strong>2</strong> ’E i reira te feiā parauti’a ’ore e hurihia ai i rāpae ma te ’auē, ’e te ’oto ’e te autā, ’e te ’au’au i tō rātou niho ; ’e ’ua ro’ohia rātou i teie nei mau mea nō te mea ’aita rātou i ha’apa’o i te reo o te Fatu ; nō reira ’aita te Fatu e fa’aora ia rātou.</p>
            <p class="verse"><strong>3</strong> ’E nō te hina’aro pae tino ho’i rātou ’e nō te diabolo, ’e e mana tō te diabolo i ni’a ia rātou ; ’oia ïa, ’o taua ’ōphī tahito ra tei ha’avare i tō tātou nā metua mātāmua ra, ’o te tumu ïa nō tō rāua hi’ara’a ; ’e ’o te reira ho’i te tumu i riro ai te mau ta’ata ato’a ’ei mea hina’aro i tō te ao nei, i tō te tino, ’e i tā te diabolo, ma te ’ite i te maita’i ’e te ’ino, ’e ’a auraro ai i te diabolo ra.</p>
            <p class="verse"><strong>4</strong> ’E nā reira ho’i te mau ta’ata ato’a i te mo’e ; ’E inaha, ’ua mo’e rātou ē a muri noa atu ’āhiri ’aita te Atua i fa’aora i tōna ra mau ta’ata i roto i tō rātou huru mo’era’a ’e te hi’ara’a.</p>
            <p class="verse"><strong>5</strong> ’A ha’amana’o rā ē, ’o ’oia ’o tē onoono noa i roto i tōna iho huru tāhuti ra, ’e ’a tāmau noa ai i te haere nā ni’a i te ’ē’a o te hara ’e te mārō i te Atua, e vai noa ’oia i roto i tōna huru hi’ara’a, ’e tei raro a’e ’oia i te mana o te diabolo. Nō reira, tē vai ra ïa ’oia mai te au ra ē, ’aita e fa’aorara’a i ha’apa’ohia ra, ’e e ’enemi ïa ’oia nō te Atua ; e ’enemi ato’a ho’i te diabolo nō te Atua.</p>
            <p class="verse"><strong>6</strong> ’E i teienei, ’āhiri ’aita te Mesia i tae mai i te ao nei, ’aita ato’a e fa’aorara’a. Tē parauhia nei te reira nō ni’a i te mau mea e tae mai, mai te mea ra ē ’ua tupu mau te reira i teienei.</p>
            <p class="verse"><strong>7</strong> ’E ’āhiri ’aita te Mesia i ti’afa’ahou mai mai te pohe mai, ’e ’aore rā i hahae i te mau tā’amu nō te pohe ra ’ia ’ere tō te mēnema rē, ’ia ’ore ho’i tō te pohe e tara, ’aita roa ïa e ti’afa’ahoura’a i reira.</p>
            <p class="verse"><strong>8</strong> Tē vai ra rā te ti’afa’ahoura’a, nō reira ’aita tō te mēnema e rē ; ’e te tara o te pohe, ’ua horomi’ihia ïa i te Mesia ra.</p>
            <p class="verse"><strong>9</strong> ’O ’oia te māramarama ’e te ora o te ao nei ; ’oia ïa, te hō’ē māramarama hope ’ore, ’o tē ’ore roa e pōiri ; ’oia ïa, ’o te ora hope ’ore ato’a ïa, ’e ’aita roa e pohe fa’ahou.</p>
            <p class="verse"><strong>10</strong> ’E teie nei tino tāhuti, e riro ïa ’ei tino tāhuti ’ore, ’e teie nei tino pohe noa, e riro ïa ’ei tino pohe ’ore, ’e e fa’ati’ahia i mua i te ha’avāra’a a te Atua, ’ia ha’avāhia e ana mai te au i tā rātou ra mau ’ohipa, mai te mea e mea maita’i te reira ’e ’aore rā mai te mea e mea ’ino te reira—</p>
            <p class="verse"><strong>11</strong> ’O tei maita’i ra, i te ti’afa’ahoura’a nō te ora hope ’ore ’e te ’oa’oa hope ’ore ; ’e ’o tei ’ino ra, i te ti’afa’ahoura’a i te pohe hope ’ore ; i te tu’ura’ahia atu i te diabolo, ’o tei fa’aauraro ia rātou, ’o te pohe ïa—</p>
            <p class="verse"><strong>12</strong> I haere noa rātou nā roto i tō rātou iho mau hina’aro pae tino ’e mau mana’o pae tino ; ma te ’ore roa e ti’aoro atu i te Fatu ’a fa’atoro noa mai ai ’oia i tōna rima aroha ia rātou ra ; ’e ’ua fa’atoro-noa-hia mai ho’i te rima aroha ia rātou ’e ’aita rā rātou e fāri’i atu ; ’ua a’ohia rātou nō ni’a i tā rātou mau ’ohipa ’ī’ino ’e ’aita roa rātou i fa’aru’e ’ē atu i te reira ; ’e ’ua fa’auehia rātou ’ia tātarahapa ’e ’aita roa rātou i tātarahapa.</p>
            <p class="verse"><strong>13</strong> ’E i teienei, ’aita ānei e ti’a ia ’outou ’ia rurutaina ’e ’ia tātarahapa i tā ’outou mau hara, ’e ’ia ha’amana’o ho’i ē, nā roto i te Mesia ana’e ra e fa’aorahia ai ’outou ?</p>
            <p class="verse"><strong>14</strong> Nō reira, mai te mea e ha’api’i atu ’outou i te ture a Mose ra, ’a ha’api’i ato’a atu ē ’ua riro te reira ’ei ata nō te mau mea e tupu a muri atu—</p>
            <p class="verse"><strong>15</strong> ’A ha’api’i atu ia rātou ē, e tae mai te fa’aorara’a nā roto mai i te Mesia i te Fatu, ’o te Metua mure ’ore mau ho’i ’oia. ’Āmene.</p>
            <p class="verse">’Ua ti’aturi ’e ’ua pāpa’i Alama i te mau parau a Abinadi—’Ua pohe Abinadi i roto i te auahi—’Ua tohu ’oia nō ni’a i te ma’i ’e te pohe auahi e tae mai i ni’a i te mau ta’ata i taparahi iāna. Fātata 148H.M.</p>
            <p class="verse">=== Mosiah Chapitre 17 ===</p>
            <p class="verse"><strong>1</strong> ’E i teienei, i muri a’era, ’ia fa’aoti a’era Abinadi i teie nei mau parau, ’ua fa’aue atu ra te ari’i i te mau tahu’a ’ia hōpoi ’ē atu iāna ’e ’ia taparahi ha’apohe iāna.</p>
            <p class="verse"><strong>2</strong> Tē pārahi ra rā te tahi i rotopū ia rātou ’o Alama tōna i’oa, ’e e hua’ai ato’a ho’i ’oia nō Nephi. ’E e ta’ata ’āpī ’oia, ’e ’ua ti’aturi ’oia i te mau parau tā Abinadi i parau, ’e ’ua ’ite ato’a ho’i ’oia i te mau ’ohipa ’ī’ino ’o tā Abinadi i parau ra nō ni’a ia rātou ; nō reira ’ua ha’amata ’oia i te tāparu atu i te ari’i ’eiaha ’oia e riri ia Abinadi, ’ia tu’u atu rā iāna ’ia haere ma te hau.</p>
            <p class="verse"><strong>3</strong> ’Āre’a rā ’ua rahi roa atu tō te ari’i riri, ’e ’ua fa’aue atu ra ’oia ia ti’avaruhia Alama i rāpae mai rotopū atu ia rātou ra, ’e ’ua tono atu ’oia i tōna mau tāvini ia ’au’au ’e ’ia taparahi iāna.</p>
            <p class="verse"><strong>4</strong> ’Āre’a rā ’ua horo ’ē atu ra ’oia mai mua atu ia rātou, ’e tāpuni ihora, ’e ’aita ’oia i ’itea ia rātou. ’E ’a tāpuni ai ’oia e rave rahi mahana, ’ua pāpa’i ’oia i te mau parau ato’a tā Abinadi i parau.</p>
            <p class="verse"><strong>5</strong> ’E i muri a’era, ’ua fa’aue atu ra te ari’i ia ha’a’ati tōna mau tīa’i fa’ehau ia Abinadi ’e ’ia haru mai iāna ; ’e ’ua ru’uru’u ihora rātou iāna ’e ’ua huri atu ra iāna i roto i te fare tāpe’ara’a.</p>
            <p class="verse"><strong>6</strong> ’E ’ia ma’iri e toru mahana nō tōna ’āpo’ora’a ’e tōna mau tahu’a, ’ua fa’aue atu ra ’oia ’ia hōpoi-fa’ahou-hia mai ’oia i mua iāna.</p>
            <p class="verse"><strong>7</strong> ’E ’ua parau atu ra ’oia iāna : E Abinadi, ’ua ’ite mātou i te tahi fa’ahapara’a ia ’oe, ’e ’ua tano roa ho’i ia ’oe te pohe.</p>
            <p class="verse"><strong>8</strong> I parau na ho’i ’oe ē, e tae mai te Atua iho i rotopū i te mau tamari’i a te ta’ata nei ; e i teienei, nō te reira e taparahihia ’oe, maori rā ’ia fa’a’ore ’oe i te mau parau ’ino tā ’oe i parau mai nō ni’a iā’u ’e i tō’u ra mau ta’ata.</p>
            <p class="verse"><strong>9</strong> I teienei ’ua parau mai ra Abinadi iāna : Tē parau atu nei au ia ’oe na, e’ita roa vau e fa’a’ore i te mau parau tā’u i parau atu ia ’oe na nō ni’a i teie nei feiā, nō te mea e parau mau roa te reira ; ’e ’ia ’ite ’oe ē, e parau mau ïa, ’ua fa’ati’a ïa vau iā’u iho ’ia ma’iri i roto i tō rima na.</p>
            <p class="verse"><strong>10</strong> ’Oia ïa, e fa’a’oroma’i au ē tae noa atu i te pohera’a, e ’ore roa rā vau e fa’a’ore i tā’u ra mau parau, ’e e riro ho’i te reira ’ei fa’a’itera’a pāpū ia ’oe na. ’E ’ia taparahi mai ’outou iā’u nei, ’ua ha’amani’i ïa ’outou i te toto o te ta’ata hara ’ore, ’e e riro ato’a te reira ’ei fa’a’itera’a pāpū ia ’outou i te mahana hope’a ra.</p>
            <p class="verse"><strong>11</strong> ’E i teienei ’ua fātata roa te ari’i ra ’o Noa i te tu’u atu iāna, nō te mea ’ua mata’u ’oia i tāna ra parau ; ’e ’ua mata’u ho’i ’oia ’o te tae mai te mau ha’avāra’a a te Atua i ni’a iho iāna.</p>
            <p class="verse"><strong>12</strong> ’Āre’a rā ’ua fa’ateitei ihora te mau tahu’a i tō rātou reo nō te fa’ahapa iāna, ’e ’ua ha’amata ihora i te pari iāna, i te nā-’ō-ra’a mai ē : ’Ua fa’a’ino ’oia i te ari’i. Nō reira ’ua tupu ihora te riri o te ari’i iāna ra, ’e ’ua tu’u atu ra ’oia iāna ’ia taparahihia.</p>
            <p class="verse"><strong>13</strong> ’E i muri a’era, ’ua rave ihora rātou iāna, ’e ’ua ha’amāuiui ihora i tōna ’iri i te mau vahie ’ama, ’oia ïa ē tae noa atu i te pohera’a.</p>
            <p class="verse"><strong>14</strong> ’E ’ia pa’apa’a a’era ’oia i te auahi, ’ua ti’aoro atu ra ’oia ia rātou, nā ’ō atu ra :</p>
            <p class="verse"><strong>15</strong> Inaha, mai tā ’outou e rave mai iā’u nei, e nā reira ato’a tō ’outou hua’ai i te hāmani ’ino i te mau ta’ata e rave rahi, ’oia ho’i nā roto i te māuiui pohe i te auahi ; e nā-reira-hia rātou nō te mea ’ua ti’aturi rātou i te fa’aorara’a a te Fatu tō rātou Atua.</p>
            <p class="verse"><strong>16</strong> ’E a muri a’era, e riro ato’a ’outou i te ha’amāuiuihia i te mau huru ma’i ato’a nō tā ’outou mau ’ohipa ’ī’ino.</p>
            <p class="verse"><strong>17</strong> ’Oia ïa, e tā’irihia ’outou i terā rima ’e i terā rima, ’e e ti’avaruhia ’outou ’e e ha’apurarahia ho’i i terā vāhi ’e i terā vāhi, mai te nana māmoe ’ōviri e ha’apurarahia e te mau ’ānimara ’ōviri ’e te taehae ra.</p>
            <p class="verse"><strong>18</strong> ’E i taua mahana ra e a’ua’uhia ’outou, ’e e haruhia e te rima o tō ’outou mau ’enemi, ’e i reira ’outou e ha’amāuiuihia ai i te māuiui pohe i te auahi, mai iā’u ho’i e ha’āmuiuihia nei.</p>
            <p class="verse"><strong>19</strong> E nā reira ho’i te Atua i te fa’atae mai i te tāho’o i ni’a i te mau ta’ata ’o tē ha’amou i tōna ra mau ta’ata. E te Atua, ’a fāri’i mai na i tō’u nei vārua.</p>
            <p class="verse"><strong>20</strong> ’E i teienei, ’ia oti a’era tā Abinadi paraura’a i teie nei mau parau, ’ua ma’iri ihora ’oia i raro, ’ua pohe roa ho’i ’oia i te auahi ; ’oia ïa, ’ua taparahihia ’oia nō te mea ’aita ’oia i huna i te mau fa’auera’a a te Atua, ’e ’ua riro tōna pohe ’ei tāpa’o fa’a’ite pāpū i te parau mau nō tāna ra mau parau.</p>
            <p class="verse">’Ua poro huna Alama i te ’evanelia—’Ua ha’amāramarama ’oia i te fafaura’a nō te bāpetizora’a ’e ’ua bāpetizo i roto i te mau pape o Moromona—’Ua fa’ati’a ’oia i te ’Ēkālesia a te Mesia ’e ’ua fa’atōro’a i te mau tahu’a—’Ua tauturu rātou ia rātou iho ’e ’ua ha’api’i i te mau ta’ata—’Ua horo ’ē atu Alama ’e tōna mau ta’ata i te ari’i ia Noa i roto i te mēdēbara. Fātata 147–145H.M.</p>
            <p class="verse">=== Mosiah Chapitre 18 ===</p>
            <p class="verse"><strong>1</strong> ’E i teienei, i muri a’era, ’ua tātarahapa ihora Alama, ’o tei horo nā mua atu i te mau tāvini o te ari’i ra o Noa, i tāna mau hara e tāna mau ’ohipa ’ī’ino, ’e ’ua haere huna atu ra ’oia i rotopū i te mau ta’ata, ’e ’ua ha’amata ihora i te ha’api’i i te mau parau a Abinadi—</p>
            <p class="verse"><strong>2</strong> ’Oia ïa, i te mau mea e tupu a muri atu, ’e te ti’afa’ahoura’a o te feiā pohe ra, ’e te fa’aorara’a o te mau ta’ata, ’o tei fa’atupuhia nā roto i te mana, ’e te māuiui, ’e te pohe o te Mesia, ’e tōna ti’afa’ahoura’a ’e tōna revara’a i ni’a i te ra’i.</p>
            <p class="verse"><strong>3</strong> ’E ’ua ha’api’i ’oia ia rātou ato’a i tei fa’aro’o i tāna parau. ’E ’ua ha’api’i huna ’oia ia rātou ’ia ’ore te reira ’ia ’iteahia e te ari’i. ’E e rave rahi tei ti’aturi i tāna mau parau.</p>
            <p class="verse"><strong>4</strong> ’E i muri a’era, ’ua haere atu ra rātou ato’a ’o tei ti’aturi iāna i te hō’ē vāhi i parauhia ’o Moromona, ’e nā te ari’i i ma’iri i tō te reira i’oa, tei te mau ’ōti’a o te fenua ra i ’ī roa i te mau ’ānimara ’ōviri taehae i terā taime ’e i terā taime, ’oia ho’i i terā ’anotau ’e i terā ’anotau.</p>
            <p class="verse"><strong>5</strong> I teienei, tē vai ra te hō’ē pape piha’a mā i Moromona, ’e ’ua mātau ho’i Alama i te haere i reira, nō te mea tei pīha’i iho i taua pape piha’a ra te hō’ē uru rā’au ri’i, ’e tei reira tōna tāpunira’a i te ao i tā te ari’i ra mau ’imira’a iāna.</p>
            <p class="verse"><strong>6</strong> ’E i muri a’era, ’ua haere rātou ato’a ’o tei ti’aturi iāna nō te fa’aro’o i tāna mau parau.</p>
            <p class="verse"><strong>7</strong> ’E i muri a’era, ’ia hope a’era te mau mahana e rave rahi, ’ua putuputu ihora te feiā e rave rahi i te vāhi nō Moromona, nō te fa’aro’o i te mau parau a Alama. ’Oia ïa, ’ua putuputu ihora te mau ta’ata ato’a ’o tei ti’aturi i tāna ra parau nō te fa’aro’o iāna. ’E ’ua ha’api’i atu ra ’oia ia rātou, ’e ’ua a’o atu ra ia rātou i te parau nō te tātarahapa, ’e te fa’aorara’a, ’e te fa’aro’o i te Fatu.</p>
            <p class="verse"><strong>8</strong> ’E i muri a’era, ’ua parau atu ra ’oia ia rātou : Inaha, tei ’ō nei te mau pape o Moromona (’e te reira te i’oa i topahia) ’e i teienei, nō te mea ’ua hina’aro ’outou ’ia ō mai i roto i te nana a te Atua, ’e ’ia parauhia ’ei mau ta’ata nōna, ’e ’ua hina’aro ’outou ’ia amo te tahi i tā te tahi mau hōpoi’a, ’ia māmā te reira ;</p>
            <p class="verse"><strong>9</strong> ’Oia ïa, ’e ’ua hina’aro ’outou ’ia ’oto ’a ’oto ai te feiā ’oto ra ; ’oia ïa, ’e ’ia tāmāhanahana ia rātou ’o tē au ’ia tāmāhanahanahia, ’e ’ia ti’a ’ei mau ’ite nō te Atua i te mau taime ato’a ’e nō te mau mea ato’a, ’e i roto i te mau vāhi ato’a tā ’outou e pārahi ra, ē tae noa atu i te pohera’a, ’ia fa’aorahia ’outou e te Atua, ’e ’ia tai’ohia i rotopū ia rātou nō te ti’afa’ahoura’a mātāmua, ’ia noa’a ia ’outou te ora mure ’ore—</p>
            <p class="verse"><strong>10</strong> I teienei tē parau atu nei au ia ’outou, mai te mea ē ’o teie te hina’aro o tō ’outou ’ā’au, e aha ïa te mea e ’ore e au ai ia ’outou ’ia bāpetizohia nā roto i te i’oa o te Fatu, ’ei fa’a’itera’a pāpū i mua iāna ē, ’ua fafau ’outou i te hō’ē fafaura’a iāna, ’e e tāvini ’outou iāna ’e e ha’apa’o ho’i i tāna ra mau fa’auera’a, ’ia nīni’i rahi mai ’oia i tōna Vārua i ni’a ia ’outou ?</p>
            <p class="verse"><strong>11</strong> ’E i teienei, ’ia fa’aro’o a’era te mau ta’ata i teie nei mau parau, ’ua pōpō ihora rātou i tō rātou rima nō te ’oa’oa, ’e ’ua parau mai ra : ’o tē hina’aro teie o tō mātou ’ā’au.</p>
            <p class="verse"><strong>12</strong> ’E i teienei, i muri a’era, ’ua rave ihora Alama ia Helama, ’e ’o ’oia te mātāmua, ’e ’ua haere atu ra e ti’a atu ra i roto i te pape, ’e ’ua ti’aoro atu ra, i te nā-’ō-ra’a ē : E te Fatu, ’a nīni’i mai i tō ’oe Vārua i ni’a i tō ’oe tāvini nei, ’ia rave ’oia i teie nei ’ohipa ma te ’ā’au mā.</p>
            <p class="verse"><strong>13</strong> ’E ’ia oti a’era iāna te parau i teie nei mau parau, ’ua tae mai ra te Vārua o te Fatu i ni’a iāna, ’e ’ua parau atu ra ’oia : E Helama, nō te mana i hōro’ahia mai nō ’ō mai i te Atua manahope ra, tē bāpetizo nei au ia ’oe ’ei fa’a’itera’a pāpū ē, ’ua fafau ’oe i te hō’ē fafaura’a ’ia tāvini iāna ē tae noa atu ’ua pohe ’oe i te tino tāhuti nei ; ’e ’ia nīni’ihia mai te Vārua o te Fatu i ni’a ia ’oe ; ’e ’ia hōro’a mai ’oia i te ora mure ’ore nō ’oe, nā roto i te fa’aorara’a a te Mesia, ’o tāna i fa’aineine mai te ha’amatara’a mai ā o te ao nei.</p>
            <p class="verse"><strong>14</strong> ’E ’ia fa’aoti a’era Alama i te parau i teie nei mau parau, ’ua tanuhia ihora Alama rāua ’o Helama i raro i te pape ; ’e ’ua ti’a a’era rāua ’e ’ua haere mai ra mai raro mai i te pape ma te ’oa’oa, ’e ’ua ’ī ho’i rāua i te Vārua.</p>
            <p class="verse"><strong>15</strong> ’E teie fa’ahou, ’ua rave ihora Alama i te tahi atu ta’ata, ’e ’ua haere atu ra i te piti o te taime i roto i te pape, ’e ’ua bāpetizo atu ra iāna mai tāna i bāpetizo i te ta’ata mātāmua ra, ’aita rā ’oia i tanu fa’ahou iāna iho i raro i te pape.</p>
            <p class="verse"><strong>16</strong> ’E ’ua nā reira ’oia i te bāpetizo ia rātou ato’a ’o tei tae i taua vāhi ra nō Moromona ; ’e e piti hānere ’aore ’e maha ta’ata ’ia tai’ohia, ’oia ïa, ’e ’ua bāpetizohia rātou i roto i te mau pape nō Moromona, ’e ’ua fa’a’īhia rātou i te maita’i o te Atua.</p>
            <p class="verse"><strong>17</strong> ’E ’ua parauhia rātou te ’ēkālesia a te Atua, ’oia ho’i te ’ēkālesia a te Mesia, mai taua taime mai ra. ’E i muri a’era ’ua ’āmuihia mai te mau ta’ata ato’a ’o tei bāpetizohia nā roto i te mana ’e te ha’amanara’a nō ’ō mai i te Atua ra i roto i tāna ’ēkālesia.</p>
            <p class="verse"><strong>18</strong> ’E i muri a’era nā roto i te mana i hōro’ahia mai nō ’ō mai i te Atua ’ua fa’atōro’a Alama i te tahi mau tahu’a ; ’ua fa’atōro’a ’oia i te ta’ata hō’ē ’ei tahu’a nō roto mai i te mau pae ’ahuru ta’ata ato’a nō rātou, nō te a’o ’e nō te ha’api’i ia rātou i te mau mea nō ni’a i te bāsileia o te Atua.</p>
            <p class="verse"><strong>19</strong> ’E ’ua fa’aue atu ’oia ia rātou, ’eiaha rātou e ha’api’i i te hō’ē a’e mea, maori rā te mau mea tāna i ha’api’i, ’e tei parauhia e te vaha o te mau peropheta mo’a ra.</p>
            <p class="verse"><strong>20</strong> ’Oia ïa, ’ua fa’aue atu ’oia ia rātou, ’eiaha rātou e a’o i te hō’ē mea, maori rā te parau nō te tātarahapa ’e te fa’aro’o i te Fatu, ’o tei fa’aora i tōna ra mau ta’ata.</p>
            <p class="verse"><strong>21</strong> ’E ’ua fa’aue atu ’oia ia rātou, ’eiaha te mārōra’a ’ia vai i rotopū i te tahi ’e i te tahi, ’ia hi’o rā rātou i mua ma te mata hō’ē, ’e ma te fa’aro’o hō’ē ’e te bāpetizora’a hō’ē ; ’e ma te tāhō’ē mai i tō rātou ’ā’au i roto i te tāhō’ēra’a ’e i roto i te here te tahi i te tahi.</p>
            <p class="verse"><strong>22</strong> ’E ’ua nā reira ’oia i te fa’aue ia rātou ’ia a’o. ’E ’ua nā reira rātou i te riro ’ei mau tamari’i nā te Atua.</p>
            <p class="verse"><strong>23</strong> ’E ’ua fa’aue atu ’oia ia rātou ’ia ha’apa’o i te mahana sābati, ’e ’ia ha’amo’ahia, ’e ’ia ha’amaita’i ho’i rātou i te Fatu tō rātou Atua i te mau mahana ato’a.</p>
            <p class="verse"><strong>24</strong> ’E ’ua fa’aue atu ho’i ’oia ia rātou ’ia rave te mau tahu’a ’o tāna i fa’atōro’a i te ’ohipa ma tō rātou iho rima nō te tauturu ia rātou iho.</p>
            <p class="verse"><strong>25</strong> ’E ’ua fa’ata’ahia te hō’ē mahana i te mau hepetoma ato’a ’ia ha’aputuputu rātou ia rātou iho nō te ha’api’i i te mau ta’ata, ’e nō te ha’amori i te Fatu tō rātou Atua, ’e i te mau mahana ato’a ho’i e au ia rātou ’ia ha’aputuputu rātou ia rātou iho i te vāhi hō’ē.</p>
            <p class="verse"><strong>26</strong> ’E ’eiaha te mau tahu’a e ti’aturi i ni’a i te mau ta’ata nō te tauturu i tō rātou orara’a ; ’ia roa’a rā ia rātou te maita’i o te Atua ’ei utu’a nō tā rātou ’ohipa, ’ia pūai rātou i te Vārua, ma te fāri’i i te ’ite nō te Atua, ’ia ti’a ia rātou ’ia ha’api’i ma te mana ’e te ha’amanara’a nō ’ō mai i te Atua ra.</p>
            <p class="verse"><strong>27</strong> ’E teie fa’aahou ā, ’ua fa’aue atu Alama ’ia hōro’a te mau ta’ata o te ’ēkālesia i tā rātou tao’a, te ta’ata tāta’itahi mai te au i tāna tao’a ; te ta’ata e mea rahi tāna, ’ia rahi ato’a tāna e hōro’a ; ’e te ta’ata e mea iti tāna, ’ia iti ato’a te tītauhia iāna ; ’e te ta’ata ’aita tāna e tao’a, e hōro’ahia ïa iāna.</p>
            <p class="verse"><strong>28</strong> ’E ’ia nā reira rātou i te hōro’a atu i tā rātou tao’a, mai te au i tō rātou iho hina’aro i te Atua, ’e i te mau tahu’a tei ’ere, ’oia ïa, i te feiā veve ato’a ’e tei taha’a noa.</p>
            <p class="verse"><strong>29</strong> ’E ’ua parau atu ’oia i teie nei parau ia rātou, nō te mea ’ua fa’auehia ’oia e te Atua ; ’e ’ua haere rātou ma te parauti’a i mua i te Atua, i te hōro’ara’a te tahi i te tahi i te mau mea pae tino ’e pae vārua mai te au i tō rātou veve ’e tō rātou mau hina’aro.</p>
            <p class="verse"><strong>30</strong> ’E i teienei, i muri a’era, ’ua ravehia te reira i Moromona ; ’oia ïa, i pīha’i iho i te mau pape nō Moromona ; ’oia ïa, i roto i te uru rā’au i pīha’i iho i te mau pape nō Moromona ; ’oia ïa, te vāhi nō Moromona, te mau pape nō Moromona, te uru rā’au nō Moromona, ’e e mea nehenehe roa te reira i te mata o te mau ta’ata ’o tei fāri’i i te ’ite nō ni’a i tō rātou Tāra’ehara i reira ; ’oia ïa, ’ua ha’amaita’ihia rātou, ’e e hīmene ho’i rātou nō te ’ārue iāna ē a muri noa atu.</p>
            <p class="verse"><strong>31</strong> ’E ’ua ravehia teie nei mau mea i te mau hiti o te fenua, ’ia ’ore te reira ’ia ’iteahia e te ari’i.</p>
            <p class="verse"><strong>32</strong> Inaha rā, i muri a’era ’ia ’ite a’era te ari’i i te hō’ē ’ārepurepura’a i rotopū i te mau ta’ata, ’ua tono atu ra ’oia i tōna mau tāvini nō te hi’o ia rātou. Nō reira i te mahana i ha’aputu ’āmui mai ai rātou ia rātou iho nō te fa’aro’o i te parau a te Fatu ’ua ’itehia ’e ’ua fa’a’itehia te reira i te ari’i.</p>
            <p class="verse"><strong>33</strong> ’E i teienei ’ua parau ihora te ari’i ē, tē fa’ati’arepu ra Alama i te mau ta’ata ’ia ’aro mai iāna ; nō reira ’ua tono atu ’oia i tōna nu’u fa’ehau nō te ha’amou ia rātou.</p>
            <p class="verse"><strong>34</strong> ’E i muri a’era, ’ua fa’a’itehia Alama ’e te mau ta’ata o te Fatu i te haerera’a mai o te nu’u fa’ehau o te ari’i ; nō reira ’ua rave rātou i tō rātou mau ti’ahapa ’e tō rātou mau ’utuāfare ’e ’ua haere atu ra i roto i te mēdēbara.</p>
            <p class="verse"><strong>35</strong> E maha hānere ’e pae ’ahuru rahira’a ta’ata ’ia tai’ohia.</p>
            <p class="verse">’Ua tītau Gideona ’ia taparahi i te ari’i Noa—’Ua haru te mau ’āti Lamana i te fenua—’Ua pohe te ari’i Noa i te pohe auahi—’Ua fa’atere Limehi i raro a’e i te fa’aterera’a a te hō’ē ari’i rahi a’e. Fātata 145–121H.M.</p>
            <p class="verse">=== Mosiah Chapitre 19 ===</p>
            <p class="verse"><strong>1</strong> ’E i muri a’era, ’ua ho’i fa’ahou atu ra te nu’u fa’ehau o te ari’i, i ’imi māite na rātou i te mau ta’ata o te Fatu ma te manuia ’ore.</p>
            <p class="verse"><strong>2</strong> ’E i teienei inaha, e mea iti te nu’u fa’ehau o te ari’i, i fa’aitihia ho’i rātou, ’e ’ua tupu ihora te ’āmahamaha i rotopū i te toe’a o te mau ta’ata.</p>
            <p class="verse"><strong>3</strong> ’E ’ua ha’amata atu ra te pae iti o te mau ta’ata i te parau ha’amata’u atu i te ari’i, ’e ’ua tupu ihora te mārōra’a rahi i rotopū ia rātou.</p>
            <p class="verse"><strong>4</strong> ’E i teienei tē vai ra te hō’ē ta’ata i rotopū ia rātou ’o Gideona tōna i’oa, e ta’ata pūai ’oia ’e e ’enemi ho’i nō te ari’i, nō reira ’ua unuhi ’oia i tāna ’o’e, ’e ’ua tapu ihora ’oia ma te riri ’ū’ana ’ia taparahi i te ari’i.</p>
            <p class="verse"><strong>5</strong> ’E i muri a’era, ’ua taputō ihora rāua ’o te ari’i ; ’e ’ia ’ite a’era te ari’i ē, ’ua fātata ’oia i te pau iāna, ’ua horo ’ē atu ra ’oia ’e ’ua horo atu ra ’e ’ua pa’uma atu ra i ni’a iho i te pare i pīha’i iho i te hiero.</p>
            <p class="verse"><strong>6</strong> ’E ’ua a’ua’u atu ra Gideona iāna, ’e ’ua fātata ’oia i te tae i ni’a i te pare nō te taparahi i te ari’i, ’e nānā a’era te ari’i i tōna mata ē ’ati noa a’e te pae fenua ra nō Semelona, ’e inaha, tei roto mai te nu’u fa’ehau o te mau ’āti Lamana i te ’ōti’a o te fenua.</p>
            <p class="verse"><strong>7</strong> ’E ’ua pi’i noa mai ra te ari’i ma te ’oto o tōna ’ā’au, i te nā-’ō-ra’a ē : E Gideona, ’a fa’aora mai na iā’u, teie mai nei ho’i te mau ’āti Lamana i ni’a ia tātou, ’e e taparahi rātou ia tātou ; ’oia ïa, e taparahi rātou i tō’u mau ta’ata.</p>
            <p class="verse"><strong>8</strong> ’E i teienei ’ua rahi tō te ari’i pe’ape’a i tōna iho ora i tō tōna ra mau ta’ata ; ’āre’a rā, ’ua fa’aora Gideona iāna.</p>
            <p class="verse"><strong>9</strong> ’E ’ua fa’aue atu ra te ari’i i tōna mau ta’ata ’ia horo ’ē atu mai mua atu i te mau ’āti Lamana, ’e ’ua horo ’ē ato’a atu ’oia iho nā mua ia rātou, ’e ’ua horo ’ē atu rātou i roto i te mēdēbara, ’e tā rātou ato’a ra mau vahine ’e tā rātou mau tamari’i.</p>
            <p class="verse"><strong>10</strong> ’E i muri a’era, ’ua a’ua’u atu ra te mau ’āti Lamana ia rātou, ’e ’ua noa’ahia rātou, ’e ’ua ha’amata ihora i te taparahi ia rātou.</p>
            <p class="verse"><strong>11</strong> I teienei, i muri a’era, ’ua fa’aue atu ra te ari’i ia rātou ’ia vaiiho te mau tāne ato’a i tā rātou mau vahine ’e tā rātou mau tamari’i, ’e ’ia horo ’ē atu mai mua atu i te mau ’āti Lamana.</p>
            <p class="verse"><strong>12</strong> I teienei e rave rahi te mau tāne tei ’ore i vaiiho ia rātou, ’ua hina’aro rā rātou ’ia pārahi ’e ’ia pohe i pīha’i iho ia rātou. ’E ’ua vaiiho te toe’a i tā rātou mau vahine ’e tā rātou mau tamari’i ’e ’ua horo ’ē atu ra.</p>
            <p class="verse"><strong>13</strong> ’E i muri a’era, ’o rātou ’o tei pārahi i pīha’i iho i tā rātou mau vahine ’e tā rātou mau tamari’i, ’ua tono atu ra rātou i tā rātou mau tamāhine purotu ’ia ti’a atu i mua i te mau ’āti Lamana ’e ’ia tāparu atu ia rātou ’eiaha rātou e taparahi mai ia rātou.</p>
            <p class="verse"><strong>14</strong> ’E i muri a’era, ’ua aroha mai te mau ’āti Lamana ia rātou, ’e ’ua au roa rātou i te purotu o tā rātou mau tamāhine.</p>
            <p class="verse"><strong>15</strong> Nō reira, ’ua fa’aora te mau ’āti Lamana ia rātou, ’e ’ua hōpoi tītī ihora ia rātou, ma te hōpoi atu ia rātou i te fenua ra nō Nephi, ’e ’ua hōro’a mai i te fenua ’ei fa’aeara’a nō rātou, mai te mea e tu’u atu rātou i te ari’i ra ia Noa i te rima o te mau ’āti Lamana, ’e ’ia hōro’a i tā rātou tao’a, ’oia ho’i te ’āfara’a o tā rātou mau faufa’a ato’a, ’e te ’āfara’a o tā rātou ’auro, ’e tā rātou ’ārio, ’e te tā’āto’ara’a nō tā rātou mau tao’a faufa’a rahi, ’e ’ia nā reira rātou i te ’aufau i te tute i te ari’i o te mau ’āti Lamana i terā matahiti ’e i terā matahiti.</p>
            <p class="verse"><strong>16</strong> ’E i teienei tei rotopū ho’i i te mau ta’ata i hōpoi-tītī-hia te hō’ē o te mau tamaiti a te ari’i, ’o Limehi tōna i’oa.</p>
            <p class="verse"><strong>17</strong> ’E i teienei ’ua hina’aro Limehi, ’eiaha tōna metua tāne ’ia taparahihia ; ’ua ’ite rā Limehi i te mau ’ohipa ’ī’ino a tōna metua tāne, ’e e ta’ata parauti’a rā ’oia iho.</p>
            <p class="verse"><strong>18</strong> ’E i muri a’era, ’ua tono huna atu ra Gideona i te mau ta’ata i roto i te mēdēbara, nō te ’imi haere i te ari’i ’e ia rātou ato’a tei pe’e atu iāna ra. ’E i muri a’era ’ua fārerei atu ra rātou i te mau ta’ata i roto i te mēdēbara, ’o rātou pā’āto’a, ’eiaha rā te ari’i ’e tōna mau tahu’a.</p>
            <p class="verse"><strong>19</strong> I teienei ’ua tapu na rātou i roto i tō rātou ’ā’au ē e ho’i fa’ahou rātou i te fenua ra nō Nephi, ’e mai te mea ē ’ua taparahihia tā rātou mau vahine ’e tā rātou mau tamari’i, ’e te mau ta’ata ato’a ho’i tei fa’aea i pīha’i iho ia rātou ra, e tītau rātou i te tāho’o i reira, ’e e pohe ato’a ’e ’o rātou ra.</p>
            <p class="verse"><strong>20</strong> ’E ’ua fa’aue mai ra te ari’i ia rātou, ’eiaha rātou e ho’i fa’ahou ; ’e ’ua riri a’era rātou i te ari’i, ’e ’ua tītau ihora rātou ’ia ha’apohe iāna, ’oia ïa, i te pohe auahi.</p>
            <p class="verse"><strong>21</strong> ’E ’ua fātata roa rātou i te rave i te mau tahu’a ’e ’ia taparahi ato’a ia rātou, ’e ’ua horo ’ē atu ra rātou mai mua atu ia rātou.</p>
            <p class="verse"><strong>22</strong> ’E i muri a’era, ’ua fātata rātou i te ho’i fa’ahou i te fenua ra nō Nephi, ’e ’ua fārerei atu rātou i te mau ta’ata o Gideona. ’E ’ua fa’a’ite atu te mau ta’ata o Gideona ia rātou i te mau mea ato’a i tupu i ni’a i tā rātou mau vahine ’e tā rātou mau tamari’i ; ’e ’ua fa’ati’a te mau ’āti Lamana ’ia fāri’i rātou i te fenua nā roto i te ’aufaura’a i te tute i te mau ’āti Lamana, ’oia ho’i, te ’āfara’a o tā rātou mau faufa’a ato’a.</p>
            <p class="verse"><strong>23</strong> ’E ’ua fa’a’ite mai ra te mau ta’ata i te feiā o Gideona ’e ’ua taparahi rātou i te ari’i, ’e ’ua horo atu tōna mau tahu’a i roto roa i te mēdēbara.</p>
            <p class="verse"><strong>24</strong> ’E i muri a’era, ’ia fa’aoti a’era rātou i te ’ōro’a paraparaura’a, ’ua ho’i fa’ahou atu ra rātou i te fenua ra nō Nephi ma te ’oa’oa, nō te mea ’aita tā rātou mau vahine ’e tā rātou mau tamari’i i taparahihia ; ’e ’ua fa’a’ite atu rātou ia Gideona i tā rātou i rave i te ari’i.</p>
            <p class="verse"><strong>25</strong> ’E i muri a’era, ’ua tapu ihora te ari’i o te mau ’āti Lamana i te hō’ē tapu ia rātou ē, ’aita tōna mau ta’ata e taparahi ia rātou.</p>
            <p class="verse"><strong>26</strong> ’E ’o Limehi ato’a, e tamaiti ’oia nā te ari’i, ’e ’ua hōro’ahia mai te bāsileia iāna e te mau ta’ata, ’ua tapu ’oia i te ari’i o te mau ’āti Lamana, e ’aufau atu tōna mau ta’ata i te tute iāna, ē tae noa atu i te ’āfara’a o tā rātou ra mau faufa’a ato’a.</p>
            <p class="verse"><strong>27</strong> ’E i muri a’era, ’ua ha’amata ihora Limehi i te fa’ati’a i te bāsileia ’e i te fa’atupu ho’i i te hau i rotopū i tōna ra mau ta’ata.</p>
            <p class="verse"><strong>28</strong> ’E ’ua ha’a’ati atu ra te ari’i o te mau ’āti Lamana i te fenua ē ’ati noa a’e i te mau tīa’i fa’ehau, ’ia tāpe’a ’oia i te mau ta’ata o Limehi i roto i te fenua, ’ia ’ore rātou ’ia haere atu i roto i te mēdēbara ; ’e ’ua tauturu atu ’oia i tōna ra mau tīa’i fa’ehau nā roto i te tute tei ’aufauhia mai iāna e te mau ’āti Nephi.</p>
            <p class="verse"><strong>29</strong> ’E i teienei ’ua fāri’i tāmau noa te ari’i ra ’o Limehi i te hau i roto i tōna ra bāsileia nō te ārea e piti matahiti te maoro, ’e ’aita roa te mau ’āti Lamana i hāmani ’ino ’e ’aore ho’i i tītau ’ia taparahi ia rātou.</p>
            <p class="verse">’Ua haruhia te tahi mau tamāhine ’āti Lamana e te mau tahu’a o Noa—’Ua fa’atupu te mau ’āti Lamana i te ’arora’a i ni’a ia Limehi ’e tōna mau ta’ata—’Ua fa’a’ōtohehia te mau nu’u fa’ehau ’āti Lamana ’e ’ua fa’ahauhia rātou. Fātata 145–123H.M.</p>
            <p class="verse">=== Mosiah Chapitre 20 ===</p>
            <p class="verse"><strong>1</strong> I teienei tē vai ra te hō’ē vāhi i Semelona i reira te mau tamāhine a te mau ’āti Lamana i te ha’aputuputura’a ia rātou iho nō te hīmene, ’e nō te ’ori, ’e nō te fa’a’āarearea ia rātou iho.</p>
            <p class="verse"><strong>2</strong> ’E i muri a’era, ’ia tae a’era i te hō’ē mahana, ’ua putuputu mai te tahi pae iti o rātou nō te hīmene ’e nō te ’ori.</p>
            <p class="verse"><strong>3</strong> ’E i teienei, ’ua ha’amā te mau tahu’a o Noa ’ia ho’i atu i te ’oire nō Nephi, ’oia ïa, ’ua mata’u rātou ’o te taparahihia rātou e te mau ta’ata, nō reira ’aita rātou i ho’i atu i tā rātou mau vahine ’e tā rātou mau tamari’i.</p>
            <p class="verse"><strong>4</strong> ’E ’ua fa’aea noa rātou i roto i te mēdēbara, ’e ’ua ’ite a’era rātou i te mau tamāhine a te mau ’āti Lamana, ’e ’ua tāpuni ihora rātou ma te māta’ita’i atu ia rātou.</p>
            <p class="verse"><strong>5</strong> ’E ’ia iti a’era tō rātou i te ha’aputuputu mai nō te ’ori, ’ua haere atu ra rātou mai roto atu i tō rātou mau vāhi tāpunira’a ’e ’ua haru ihora ia rātou e hōpoi ’ē atu ra i roto i te mēdēbara ; ’oia ïa, e piti ’ahuru ’e ma maha mau tamāhine a te mau ’āti Lamana tā rātou i hōpoi ’ē atu i roto i te mēdēbara.</p>
            <p class="verse"><strong>6</strong> ’E i muri a’era, ’ia ’ite a’era te mau ’āti Lamana ē, ’ua mo’e tā rātou mau tamāhine, ’ua riri ihora rātou i te mau ta’ata o Limehi, nō te mea ’ua mana’o rātou ē, nā te mau ta’ata o Limehi i rave i te reira.</p>
            <p class="verse"><strong>7</strong> Nō reira ’ua tono atu ra rātou i tō rātou mau nu’u fa’ehau ; ’oia ïa, ’e ’ua haere ato’a atu te ari’i iho i mua i tōna ra mau ta’ata ; ’ua haere atu rātou i te fenua nō Nephi nō te taparahi i te mau ta’ata o Limehi.</p>
            <p class="verse"><strong>8</strong> ’E i teienei ’ua ’ite mai ra Limehi ia rātou nā ni’a mai i te pare, ’e ’ua ’ite ho’i ’oia i tā rātou fa’aineinera’a nō te ’arora’a ; nō reira ’ua ha’aputuputu ’āmui ’oia i tōna ra mau ta’ata, ’e ’ua tāpuni ihora ia rātou i roto i te mau ’āua ’e te mau uru rā’au.</p>
            <p class="verse"><strong>9</strong> ’E i muri a’era, ’ia tae mai ra te mau ’āti Lamana i ni’a, ’ua haere atu ra te mau ta’ata o Limehi mai roto atu i tō rātou mau vāhi tāpunira’a ’e ’aro atu ra ia rātou, ’e ha’amata ihora i te taparahi ia rātou.</p>
            <p class="verse"><strong>10</strong> ’E i muri a’era, ’ua tupu rahi roa ihora te ’arora’a, ’e ’ua tama’i rātou mai te liona ’ia roa’a tāna mā’a haru.</p>
            <p class="verse"><strong>11</strong> ’E i muri a’era, ’ua ti’avaru atu ra te mau ta’ata o Limehi i te mau ’āti Lamana mai mua atu ia rātou, ’e ’ua iti iho ho’i rātou i te ’āfara’a i te rahi i te mau ’āti Lamana. ’Ua ’aro rā nō tō rātou ora, ’e nō tā rātou mau vahine, ’e nō tā rātou mau tamari’i, nō reira ’ua hōro’a rātou i tō rātou pūai ato’a, ’e ’ua tama’i rātou mai tā te teni ra.</p>
            <p class="verse"><strong>12</strong> ’E i muri a’era, ’ua ’ite a’era rātou i te ari’i o te mau ’āti Lamana i rotopū i tō rātou feiā pohe ra ; ’aita ’oia i pohe, ’ua puta rā ’oia, ’e ’ua fa’aru’e-noa-hia ’oia i raro i te repo, nō te ’oi’oi o te horora’a o tōna mau ta’ata.</p>
            <p class="verse"><strong>13</strong> ’Ua rave ihora rātou iāna ’e ’ua rapa’au ihora i tōna mau puta, ’e ’ua hōpoi mai ra iāna i mua ia Limehi, ’e ’ua nā ’ō atu ra : Inaha, teie te ari’i o te mau ’āti Lamana ; nō te mea ’ua puta ’oia, i ma’iri ai ’oia i rotopū i tō rātou feiā pohe ra, ’e ’ua fa’aru’e rātou iāna ; ’e inaha, ’ua hōpoi mai mātou iāna i mua ia ’oe na ; ’e i teienei ’a vaiiho mai ia mātou ’ia taparahi iāna.</p>
            <p class="verse"><strong>14</strong> ’Āre’a rā ’ua parau atu ra Limehi ia rātou : ’Eiaha roa ’outou e taparahi iāna, ’a hōpoi mai na iāna i’ō nei ’ia ’ite au iāna. ’E ’ua hōpoi mai ra rātou iāna. ’E ’ua parau atu ra Limehi iāna : Nō te aha ’oe i haere mai ai nō te ’aro i tō’u nei mau ta’ata ? Inaha, ’aita tō’u nei mau ta’ata i ’ōfati i te tapura’a tā’u i tapu atu ia ’oe na ; nō reira, nō te aha ïa ’oe i ’ōfati ai i te tapura’a tā ’oe i tapu i tō’u ra mau ta’ata ?</p>
            <p class="verse"><strong>15</strong> ’E i teienei ’ua parau mai ra te ari’i : ’Ua ’ōfati au i te tapura’a nō te mea ’ua hōpoi ’ē atu tō ’oe mau ta’ata i te mau tamāhine a tō’u ra mau ta’ata ; nō reira, nā roto i tō’u ra riri, ’ua arata’i mai au i tō’u ra mau ta’ata nō te ’aro atu i tō ’oe mau ta’ata.</p>
            <p class="verse"><strong>16</strong> ’E i teienei, ’aita roa Limehi i fa’aro’o na i taua parau ra ; nō reira ’ua nā ’ō atu ra ’oia : E ’imi au i rotopū i tō’u nei mau ta’ata, ’e te ta’ata i rave i te reira, e pohe ïa ’oia. Nō reira ’ua fa’aue atu ra ’oia ’ia ’imihia te reira i rotopū i tōna mau ta’ata.</p>
            <p class="verse"><strong>17</strong> I teienei ’ia fa’aro’o a’era Gideona, te ra’atira nō te ari’i, i teie mau mea, ’ua haere mai ra ’oia ’e ’ua parau mai ra i te ari’i : Tē parau atu nei au ia ’oe, ’a fa’a’oroma’i, ’e ’eiaha e ’imi i rotopū i teie nei feiā, ’e ’eiaha ho’i teie nei mea ’ino ’ia parihia i ni’a ia rātou.</p>
            <p class="verse"><strong>18</strong> ’Aita ānei ’oe e ha’amana’o ra i te mau tahu’a a tō ’oe metua tāne, tā teie nei feiā i ’imi ’ia taparahi ? ’E ’aita ānei rātou i roto i te mēdēbara i teienei ? ’E e ’ere ānei ho’i nā rātou i ’eiā i te mau tamāhine a te mau ’āti Lamana ?</p>
            <p class="verse"><strong>19</strong> ’E i teienei, inaha, ’a fa’a’ite atu i teie mau mea i te ari’i, ’ia fa’a’ite ato’a atu ’oia i tōna ra mau ta’ata, ’ia hau rātou ia tātou nei ; inaha ho’i, tē fa’aineine nei rātou i teienei ’ia haere mai e ’aro mai ia tātou nei ; ’e inaha ho’i e mea iti roa tātou nei.</p>
            <p class="verse"><strong>20</strong> ’E inaha, tē haere mai nei rātou ’e tō rātou mau nu’u fa’ehau e rave rahi ; ’e ’ia ’ore te ari’i e fa’ahau ia rātou ia tātou nei, e pohe ïa tātou.</p>
            <p class="verse"><strong>21</strong> ’E ’aita ānei te mau parau a Abinadi i tupu, ’oia ’o tāna i tohu nō ni’a ia tātou nei—’e ’ua nā-reira-hia nō te mea ’aita tātou i ha’apa’o i te mau parau a te Fatu, ’e i fa’aru’e ho’i i tā tātou mau ’ohipa ’ī’ino ?</p>
            <p class="verse"><strong>22</strong> I teienei, e fa’ahau tātou i te ari’i, ’e e ha’apa’o ho’i tātou i te tapu tā tātou i tapu atu iāna ra ; e mea maita’i a’e ho’i ia tātou ’ia fāri’i i te fa’atītīra’a i te pohe ; nō reira, ’ia fa’aea tātou i te ha’amani’i rahi i te toto.</p>
            <p class="verse"><strong>23</strong> ’E i teienei ’ua fa’a’ite atu ra Limehi i te ari’i i te mau mea ato’a nō ni’a i tōna metua tāne, ’e te mau tahu’a tei horo ’ē atu i roto i te mēdēbara, ’e ’ua pari ho’i ia rātou nō te hōpoi-’ē-ra’a atu i tā rātou ra mau tamāhine.</p>
            <p class="verse"><strong>24</strong> ’E i muri a’era, ’ua tupu te hau o te ari’i i mua i tōna ra mau ta’ata ; ’e ’ua parau atu ra ’oia ia rātou : Mai haere tātou e fārerei atu i tō’u ra mau ta’ata, ma te mauha’a tama’i ’ore ; ’e tē hōreo atu nei au ia ’oe na ma te tapu ē e ’ore roa tō’u ra mau ta’ata e taparahi i tō ’oe na mau ta’ata.</p>
            <p class="verse"><strong>25</strong> ’E i muri a’era, ’ua pe’e atu ra rātou i te ari’i, e haere atu ra rātou ma te mauha’a tama’i ’ore nō te fārerei i te mau ’āti Lamana. ’E i muri a’era ’ua fārerei atu rātou i te mau ’āti Lamana ; ’e ’ua tīpapa ihora te ari’i o te mau ’āti Lamana i raro i mua ia rātou, ’e ’ua tāparu atu ra ’oia ’ia fa’aorahia te mau ta’ata o Limehi.</p>
            <p class="verse"><strong>26</strong> ’E ’ia ’ite a’era te mau ’āti Lamana i te mau ta’ata o Limehi, ’e ’aita tā rātou e mauha’a tama’i, ’ua aroha mai ra rātou ia rātou ’e ’ua hau ihora ho’i ia rātou, ’e ’ua ho’i atu ra rātou ’e te ari’i ato’a i tō rātou ihora fenua ma te hau.</p>
            <p class="verse">’Ua taparahihia te mau ta’ata o Limehi ’e ’ua ha’apauhia rātou e te mau ’āti Lamana—’Ua fārerei te mau ta’ata o Limehi ia Amona ’e ’ua fa’afāriuhia rātou—’Ua fa’a’ite atu rātou ia Amona i te mau ’api e piti ’ahuru ’e ma maha a te ’āti Iareda. Fātata 122–121H.M.</p>
            <p class="verse">=== Mosiah Chapitre 21 ===</p>
            <p class="verse"><strong>1</strong> ’E i muri a’era, ’ua ho’i atu ra Limehi ’e tōna mau ta’ata i te ’oire ra nō Nephi, ’e ’ua ha’amata ihora rātou i te pārahi fa’ahou i ni’a i te fenua ma te hau.</p>
            <p class="verse"><strong>2</strong> ’E i muri a’era, ’ia hope a’era te mau mahana e rave rahi, ’ua fa’atupu fa’ahou ihora te mau ’āti Lamana i te riri i te mau ’āti Nephi, ’e ’ua ha’amata ihora rātou i te haere mai i roto i te mau ’ōti’a nō te fenua ē ’ati noa a’e.</p>
            <p class="verse"><strong>3</strong> I teienei ’ua mata’u rātou ’ia taparahi ia rātou, nō te mea ’ua fa’aoti tō rātou ari’i i te hō’ē tapura’a ia Limehi ; ’āre’a rā ’ua tūpa’i noa mai rātou i tō rātou pāpāri’a, ’e ’ua fa’ahepohepo ho’i ia rātou ; ’e ’ua tu’u i te mau hōpoi’a teiaha i ni’a iho i tō rātou tapono, ’e ’ua fa’atere ho’i ia rātou mai tā rātou i fa’atere i te ’āsini vāvā ra—</p>
            <p class="verse"><strong>4</strong> ’Oia ïa, ’ua ravehia teie mau mea ato’a ’ia fa’ati’ahia te parau a te Fatu.</p>
            <p class="verse"><strong>5</strong> ’E i teienei ’ua fāri’i te mau ’āti Nephi i te mau ’ati rahi, ’e ’aita roa e rāve’a e ti’a ai a rātou ’ia fa’aora ia rātou iho i tō rātou rima, nō te mea ’ua ha’a’atihia rātou e te mau ’āti Lamana ē ’ati noa a’e.</p>
            <p class="verse"><strong>6</strong> ’E i muri a’era, ’ua ha’amata ihora te mau ta’ata i te amuamu atu i te ari’i nō tō rātou mau ’ati rahi ; ’e ’ua hina’aro ihora rātou ’ia haere atu e ’aro ia rātou. ’E ’ua ha’ape’ape’a rahi rātou i te ari’i i tā rātou mau amuamura’a ; nō reira ’ua fa’ati’a atu ’oia ia rātou ’ia rave mai te au i tō rātou mau hina’aro.</p>
            <p class="verse"><strong>7</strong> ’E ’ua ha’aputuputu fa’ahou ihora rātou ia rātou iho, ’e ’ua ’ahu ihora i tō rātou ’ahu tama’i, ’e ’ua haere atu ra e ’aro i te mau ’āti Lamana nō te tīahi ia rātou i rāpae i tō rātou fenua.</p>
            <p class="verse"><strong>8</strong> ’E i muri a’era, ’ua ha’avī ihora te mau ’āti Lamana ia rātou, ’e ’ua tūra’i ia rātou i muri i tō rātou fenua, ’e ’ua taparahi e rave rahi o tō rātou mau ta’ata.</p>
            <p class="verse"><strong>9</strong> ’E i teienei ’ua tupu ihora te ’oto rahi ’e te autā rahi i rotopū i te mau ta’ata o Limehi ; tē ’oto ra te vahine ’ivi nō tāna tāne, tē ’oto ra te tamaiti ’e te tamāhine nō tō rātou metua tāne, ’e te mau taea’e nō tō rātou mau taea’e.</p>
            <p class="verse"><strong>10</strong> I teienei ’ua rahi te mau vahine ’ivi i ni’a i te fenua, ’e ’ua ta’i pūai noa rātou i terā mahana ’e i terā mahana, i tupu na ho’i tō rātou mata’u rahi i te mau ’āti Lamana ’o tei ’aro mai ia rātou.</p>
            <p class="verse"><strong>11</strong> ’E i muri a’era, nā tō rātou mau ’oto hope’a ’ore i fa’ati’arepu i te toe’a o te mau ta’ata o Limehi ’ia riri atu i te mau ’āti Lamana ; ’e ’ua haere fa’ahou atu ra rātou nō te ’aro, ’āre’a rā ’ua tūra’i-fa’ahou-hia rātou i muri ma te pohe rahi.</p>
            <p class="verse"><strong>12</strong> ’Oia ïa, ’ua haere fa’ahou atu ra rātou i te toru o te taime, ’e hō’ē ā tō rātou pohe ; ’e te mau ta’ata tei ’ore i taparahihia, ’ua ho’i fa’ahou mai ra rātou i te ’oire ra nō Nephi.</p>
            <p class="verse"><strong>13</strong> ’E ’ua fa’aha’eha’a ihora rātou ia rātou iho i raro i te repo, i te tu’ura’a atu ia rātou iho i te zugo nō te tītīra’a ra, i te fa’ati’ara’a atu ’ia tā’irihia, ’e ’ia tīahihia rātou i terā vāhi ’e i terā vāhi, ’e ’ia tu’uhia ho’i te hōpoi’a i ni’a iho ia rātou, mai te au i te hina’aro o tō rātou ra mau ’enemi.</p>
            <p class="verse"><strong>14</strong> ’E ’ua fa’aha’eha’a ihora rātou ia rātou iho i raro i te ha’eha’a rahi roa ; ’e ’ua ti’aoro māite atu rātou i te Atua ; ’oia ïa, ’ua ti’aoro atu rātou i tō rātou Atua i te mahana tā’āto’a, ’ia fa’aora ’oia ia rātou i tō rātou ra mau ’ati rahi.</p>
            <p class="verse"><strong>15</strong> ’E i teienei ’ua fa’atāere te Fatu i te fa’aro’o atu i tā rātou ti’aorora’a nō tā rātou mau ’ohipa ’ī’ino ; noa atu rā ’ua fa’aro’o te Fatu i tā rātou mau ti’aorora’a, ’e ’ua ha’amata ’oia i te ha’amarū i te ’ā’au o te mau ’āti Lamana, ’e ’ua ha’amāmā ri’i rātou i tā rātou mau hōpoi’a ; ’aita rā te Fatu i fa’aora ia rātou i te fa’atītīra’a.</p>
            <p class="verse"><strong>16</strong> ’E i muri a’era, ’ua ha’amata ri’i rātou i te manuia i ni’a i te fenua, ’e ’ua ha’amata ho’i rātou i te fa’arahi i tā rātou fa’a’apura’a i te sītona, ’e te fa’a’amura’a i te mau nana māmoe, ’e te mau nana pua’atoro, ’e ’aita rātou i pohe i te po’ia.</p>
            <p class="verse"><strong>17</strong> I teienei e rave rahi te mau vahine i reira, ’ua rahi atu rātou i te mau tāne ; nō reira ’ua fa’aue atu te ari’i ra ’o Limehi ’ia hōro’a te mau tāne ato’a i te tauturura’a i te mau vahine ’ivi ’e tā rātou mau tamari’i, ’ia ’ore rātou ’ia pohe nō te po’ia ; ’e ’ua nā reira rātou nō te rahi o te ta’ata i taparahihia.</p>
            <p class="verse"><strong>18</strong> I teienei ’ua ’āmui ihora te mau ta’ata ato’a o Limehi i roto i te pupu hō’ē i te mau tau e au, ’e ’ua tīa’i ho’i rātou i tā rātou sītona ’e tā rātou mau nana māmoe.</p>
            <p class="verse"><strong>19</strong> E ’aita te ari’i i haere i rāpae’au i te mau aua o te ’oire, maori rā tei pīha’i iho tōna mau tīa’i iāna, i mata’u ho’i ’oia ’o te tupu te hō’ē mea e riro atu ’oia i roto i te rima o te mau ’āti Lamana.</p>
            <p class="verse"><strong>20</strong> ’E ’ua fa’aue atu ra ’oia i tōna mau ta’ata ’ia hi’ohi’o māite i te fenua ē ’ati noa a’e, ’o te tupu te hō’ē mea e roa’a ai ia rātou te mau tahu’a tei horo ’ē atu i roto i te mēdēbara, ’e tei ’eiā ho’i i te mau tamāhine a te mau ’āti Lamana, ’e tei fa’atupu i te pau rahi ’ia tae mai i ni’a iho ia rātou.</p>
            <p class="verse"><strong>21</strong> ’E ’ua hina’aro roa rātou ’ia haru ia rātou ’e ’ia fa’autu’a ia rātou ; ’e ’ua haere mai ho’i rātou i te fenua nō Nephi i te pō, ’e ’ua hōpoi ’ē atu i tā rātou sītona ’e tā rātou mau tao’a faufa’a rahi e rave rahi ; nō reira ’ua tīa’i noa rātou ia rātou.</p>
            <p class="verse"><strong>22</strong> ’E i muri a’era, ’ua ’ore roa te pe’ape’a i rōpū i te mau ’āti Lamana ’e te mau ta’ata o Limehi, ē tae noa atu i te tau i tae mai ai Amona ’e tōna mau taea’e i taua fenua ra.</p>
            <p class="verse"><strong>23</strong> Tē pārahi ra te ari’i ’e tōna tīa’i ato’a i rāpae’au i te ’ūputa, ’e ’ua ’ite atu ra rāua ia Amona ’e tōna mau taea’e ; ’e ’ua mana’o ihora rāua ē, e mau tahu’a teie nō Noa, nō reira ’ua fa’aue ihora ’oia ’ia haruhia, ’e ’ia ru’uru’uhia ’e ’ia hurihia rātou i roto i te fare tāpe’ara’a. ’E ’āhiri e mau tahu’a rātou nō Noa, ’ua fa’aue ïa ’oia ’ia taparahihia rātou.</p>
            <p class="verse"><strong>24</strong> ’Āre’a rā ’ia ’ite a’era ’oia ē, e ’ere ïa ’o rātou, ’e e mau taea’e rā nōna, ’e ’ua haere mai rātou mai te fenua nō Zarahemela mai, ’ua ’ī ihora ’oia i te ’oa’oa rahi roa.</p>
            <p class="verse"><strong>25</strong> I teienei hou te taera’a mai o Amona, ’ua tono atu te ari’i ra ’o Limehi i te tahi mau tāne nō te ’imi i te fenua ra nō Zarahemela ; ’aita rā te reira i ’itea ia rātou, ’e ’ua mo’e rātou i roto i te mēdēbara.</p>
            <p class="verse"><strong>26</strong> ’Āre’a rā, ’ua ’itea ia rātou te tahi fenua i ta’atahia i muta’a ihora ; ’oia ïa, e fenua i tāpo’ihia i te mau ivi marō ; ’oia ïa, e fenua i ta’atahia na, ’e ’ua ha’amouhia ; ’e tē mana’o ra rātou ē, ’o te fenua ra ïa nō Zarahemela, ’e ’ua ho’i mai ra rātou i te fenua ra nō Nephi, ’e ’ua tae mai rātou i te ’ōti’a o te fenua i nā mahana ri’i hou te taera’a mai o Amona.</p>
            <p class="verse"><strong>27</strong> ’E ’ua hōpoi mai rātou i te hō’ē pāpa’a parau nā muri ia rātou, ’oia ïa, te hō’ē pāpa’a parau nō te feiā nō rātou te mau ivi i ’iteahia e rātou ra ; ’e ’ua ’ō’otihia te reira i ni’a iho i te mau ’api i hāmanihia i te ’ōfa’i metalo ra.</p>
            <p class="verse"><strong>28</strong> ’E i teienei ’ia ’ite a’era Limehi, nā roto mai i te vaha o Amona ē, ’ua roa’a ia Mosia te hōro’a nō ’ō mai i te Atua ra e ti’a ai iāna ’ia ’īriti i taua mau mea i ’ō’otihia ra, ’ua ’ī fa’ahou ihora ’oia i te ’oa’oa ; ’oia ïa, ’ua ’oa’oa ato’a ho’i Amona.</p>
            <p class="verse"><strong>29</strong> ’E ’ua ’oto rahi Amona ’e tōna mau taea’e nō te mea ’ua rahi tō rātou mau taea’e i taparahihia.</p>
            <p class="verse"><strong>30</strong> ’E ’oia ato’a nō te mea ’ua fa’ati’a te ari’i ra ’o Noa ’e tōna mau tahu’a ’ia rave te mau ta’ata i te mau hara e rave rahi ’e te mau ’ohipa ’ī’ino i mua i te Atua ; ’e ’ua ’oto ato’a rātou i te pohera’a o Abinadi ; ’e nō te revara’a atu ho’i ’o Alama ’e te mau ta’ata i pe’e atu iāna, ’o tei fa’ati’a i te ’ēkālesia a te Atua nā roto i te pūai ’e te mana o te Atua, ’e te fa’aro’o ho’i i te mau parau i parauhia e Abinadi.</p>
            <p class="verse"><strong>31</strong> ’Oia ïa, ’ua ’oto rātou nō tō rātou revara’a, nō te mea ’aita rātou i ’ite i te vāhi tā rātou i haere. I teienei e ’oa’oa roa rātou ’ia ’āmui atu ia rātou, nō te mea ’ua fafau ato’a rātou i te tahi fafaura’a i te Atua ’ia tāvini iāna ’e ’ia ha’apa’o i tāna ra mau fa’auera’a.</p>
            <p class="verse"><strong>32</strong> ’E i teienei mai te taera’a mai o Amona, ’ua fafau ato’a te ari’i ra ’o Limehi ’e tōna mau ta’ata e rave rahi i te tahi fafaura’a i te Atua, ’ia tāvini iāna ’e ’ia ha’apa’o i tāna mau fa’auera’a.</p>
            <p class="verse"><strong>33</strong> ’E i muri a’era, ’ua hina’aro Limehi ’e tōna mau ta’ata e rave rahi ’ia bāpetizohia ; ’āre’a rā ’aita roa hō’ē a’e ta’ata i taua fenua ra tei iāna te mana nō ’ō mai i te Atua ra. ’E ’ua pāto’i Amona ’ia rave i te reira, nō te mea ’ua mana’o ’oia e ’ere ’oia i te tāvini ti’amā.</p>
            <p class="verse"><strong>34</strong> Nō reira ’aita rātou i fa’ariro ia rātou iho ’ei ’ēkālesia, ’ua tīa’i rā i te Vārua o te Fatu. I teienei ’ua hina’aro rātou ’ia riro ato’a rātou mai ia Alama ’e tōna ra mau taea’e ’o tei haere atu i roto i te mēdēbara.</p>
            <p class="verse"><strong>35</strong> ’Ua hina’aro rātou ’ia bāpetizohia ’ei ’ite ’e ’ei fa’a’itera’a pāpū ē, ’ua hina’aro rātou ’ia tāvini i te Atua ma tō rātou ’ā’au ato’a ; ’āre’a rā ’ua ha’amaoro rātou i te tau ; ’e e fa’a’itehia te ’ā’amu nō tō rātou bāpetizora’ahia i muri nei.</p>
            <p class="verse"><strong>36</strong> ’E i teienei ’ua ’imi Amona ’e tōna ra mau ta’ata, ’e te ari’i ra ’o Limehi ’e tōna ra mau ta’ata, i te rāve’a ’ia fa’aora ia rātou iho i te rima o te mau ’āti Lamana ’e i te fa’atītīra’a.</p>
            <p class="verse">’Ua ravehia te mau fa’anahonahora’a ’ia ti’a i te mau ta’ata ’ia horo ’ē atu i te fa’atītīra’a a te mau ’āti Lamana—’Ua fa’ata’erohia te mau ’āti Lamana—’Ua horo ’ē atu te mau ta’ata, ’e ’ua ho’i atu i Zarahemela, ’e ’ua haere rātou i raro a’e i te fa’aterera’a a te ari’i Mosia. Fātata 121–120H.M.</p>
            <p class="verse">=== Mosiah Chapitre 22 ===</p>
            <p class="verse"><strong>1</strong> ’E i teienei, i muri a’era, ’ua ha’amata ihora Amona rāua te ari’i ra ’o Limehi i te paraparau atu i te mau ta’ata nāhea rātou ’ia fa’aora ia rātou iho i te fa’atītīra’a ; ’e ’ua ha’aputuputu rāua i te mau ta’ata ato’a i te vāhi hō’ē ; ’e ’ua nā reira rāua ’ia ti’a ia rāua ’ia fāri’i i te reo o te mau ta’ata nō ni’a i taua ’ōpuara’a ra.</p>
            <p class="verse"><strong>2</strong> ’E i muri a’era, ’aita roa i ’itea ia rātou te rāve’a nō te fa’aora ia rātou iho i te fa’atītīra’a, maori rā ’ia rave i tā rātou mau vahine ’e te mau tamari’i, ’e tā rātou mau nana māmoe, ’e tā rātou mau nana pua’atoro, ’e tō rātou mau ti’ahapa, ’e ’ia reva atu i roto i te mēdēbara ; nō te rahi o te mau ’āti Lamana, ’aita roa e ti’a i te mau ta’ata o Limehi ’ia tama’i atu ia rātou, nō te mana’ora’a ’ia fa’aora ia rātou iho i te fa’atītīra’a ma te fa’a’ohipa i te ’o’e.</p>
            <p class="verse"><strong>3</strong> I teienei, i muri a’era, ’ua haere atu ra Gideona ’e ti’a atu ra i mua i te ari’i, ’e ’ua nā ’ō atu ra iāna : I teienei, ’e te ari’i, ’ua fa’aro’o pinepine a’enei ’oe i tā’u ra mau parau, ’a tama’i ai tātou i tō tātou mau taea’e, i te mau ’āti Lamana.</p>
            <p class="verse"><strong>4</strong> ’E i teienei, e te ari’i, mai te mea ē, ’aita ā ’oe i ’ite iā’u ’ei tāvini faufa’a ’ore, ’e ’ua fa’aro’o a’enei ’oe i tā’u mau parau ato’a, ’e e mea faufa’a ia ’oe na, tē hina’aro nei ïa vau ’ia fa’aro’o ato’a mai ’oe i tā’u nei mau parau i teie taime, ’e e riro vau ’ei tāvini nō ’oe ’e e fa’aora vau i teie nei mau ta’ata i te fa’atītīra’a.</p>
            <p class="verse"><strong>5</strong> ’E ’ua fa’ati’a atu ra te ari’i iāna ’ia paraparau mai. ’E ’ua parau atu ra Gideona iāna :</p>
            <p class="verse"><strong>6</strong> ’A hi’o na i te ’ē’a i muri, ’o tē haere ra nā roto i te patu i muri, i te pae muri o te ’oire. I te ru’i e ta’ero noa te mau ’āti Lamana, ’oia ho’i, te mau tīa’i fa’ehau o te mau ’āti Lamana ; nō reira, e fa’atae atu tātou i te hō’ē fa’auera’a i rotopū i teie nei mau ta’ata ato’a, ’ia ha’aputuputu rātou i tā rātou mau nana māmoe ’e te mau nana pua’atoro, ’e ’ia fa’ahaere atu ia rātou i roto i te mēdēbara i te ru’i.</p>
            <p class="verse"><strong>7</strong> ’E e haere au mai te au i tā ’oe fa’auera’a ’e e ha’ape’e roa atu i te ’aufau i te tute hope’a nō te uaina i te mau ’āti Lamana, ’e e ta’ero rātou ; ’e i reira tātou e haere ti’a atu ai nā roto i te ’ē’a mo’emo’e nā te pae ’aui o tō rātou pūhapara’a ’a ta’ero ai ’e ’a ta’oto ai ho’i rātou.</p>
            <p class="verse"><strong>8</strong> ’E nā reira tātou ’e tā tātou mau vahine ’e tā tātou mau tamari’i, ’e tā tātou mau nana māmoe, ’e tā tātou mau nana pua’atoro i te haere atu i roto i te mēdēbara ; ’e e haere atu tātou nā te fenua ra nō Siloma.</p>
            <p class="verse"><strong>9</strong> ’E i muri a’era, ’ua fa’aro’o mai ra te ari’i i tā Gideona ra mau parau.</p>
            <p class="verse"><strong>10</strong> ’E ’ua fa’aue atu ra te ari’i ’o Limehi ’ia ha’aputuputu mai tōna ra mau ta’ata i tā rātou mau nana ; ’e ’ua fa’atae atu ’oia i te tute nō te uaina i te mau ’āti Lamana ; ’e ’ua fa’atae rahi atu ’oia i te uaina ’ei tao’a hōro’a nā rātou ; ’e ’ua inu rahi noa rātou i te uaina tā te ari’i tā Limehi i fa’atae atu ia rātou.</p>
            <p class="verse"><strong>11</strong> ’E i muri a’era, ’ua reva atu ra te mau ta’ata o te ari’i ’o Limehi ’e tā rātou mau nana māmoe ’e tā rātou mau nana pua’atoro i te ru’i i roto te mēdēbara, ’e ’ua haere atu rātou nā te fenua ra nō Siloma i roto i te mēdēbara, ’e ’ua fāriu ti’a atu ra rātou i te fenua ra nō Zarahemela, ’e ’ua arata’ihia rātou e Amona ’e tōna ra mau taea’e.</p>
            <p class="verse"><strong>12</strong> ’E ’ua ’āfa’i ato’a rātou i tā rātou ’auro ato’a ’e te ’ārio, ’e tā rātou mau tao’a faufa’a rahi tei mara’a ia rātou ; ’e tā rātou ato’a ra mau mā’a i roto i te mēdēbara ; ’e ’ua tere noa atu ra rātou.</p>
            <p class="verse"><strong>13</strong> ’E ’ia ma’iri a’era e rave rahi mahana i roto i te mēdēbara, ’ua tae atu ra rātou i te fenua ra nō Zarahemela, ’e ’ua ’āmui atu rātou i tō Mosia mau ta’ata, ’e ’ua riro ihora rātou i raro a’e i tāna fa’aterera’a.</p>
            <p class="verse"><strong>14</strong> ’E i muri a’era, ’ua fāri’i mai Mosia ia rātou ma te ’oa’oa ; ’e ’ua fāri’i ato’a ’oia i tā rātou mau pāpa’a parau ’e te mau pāpa’a parau ato’a tei ’iteahia ’e te mau ta’ata o Limehi.</p>
            <p class="verse"><strong>15</strong> ’E i teienei, i muri a’era, ’ia ’ite a’era te mau ’āti Lamana ē, ’ua reva ’ē atu te mau ta’ata o Limehi i rāpae i te fenua i te ru’i, ’ua tono atu ra rātou i te nu’u fa’ehau i roto i te mēdēbara nō te tāpapa ia rātou.</p>
            <p class="verse"><strong>16</strong> ’E i muri a’e i tō rātou tāpapa-noa-ra’a ia rātou e piti mahana, ’aita e ti’a ia rātou ’ia pe’e fa’ahou atu i tō rātou mau ’ē’a, ’e nō reira ’ua mo’e rātou i roto i te mēdēbara.</p>
            <p class="verse">Te ’ā’amu nō Alama ’e te mau ta’ata o te Fatu, tei ti’avaruhia i roto i te mēdēbara e te mau ta’ata o te ari’i Noa.</p>
            <p class="verse">=== Mosiah Chapitre 23 ===</p>
            <p class="verse"><strong>1</strong> I teienei, ’ua fa’aarahia Alama e te Fatu ē, e tae mai te mau nu’u fa’ehau o te ari’i Noa i ni’a iho ia rātou, ’e ’ua fa’a’ite atu i tōna ra mau ta’ata, ’e nō reira ’ua ha’aputuputu rātou i tā rātou mau nana māmoe, ’e ’ua rave ihora i tā rātou sītona, e haere atu ra i roto i te mēdēbara nā mua atu i te mau nu’u fa’ehau a te ari’i Noa.</p>
            <p class="verse"><strong>2</strong> ’E ’ua ha’apūai te Fatu ia rātou, ’ia ’ore rātou ’ia ro’ohia ’e ’ia ha’amouhia e te mau ta’ata o te ari’i Noa.</p>
            <p class="verse"><strong>3</strong> ’E ’ua horo ’ē atu ra rātou e va’u a’era mahana tō rātou tere i roto i te mēdēbara.</p>
            <p class="verse"><strong>4</strong> ’E ’ua tae mai ra rātou i te hō’ē fenua, ’oia ïa, i te hō’ē fenua nehenehe ’e te au maita’i, te hō’ē fenua pape mā.</p>
            <p class="verse"><strong>5</strong> ’E ’ua fa’ati’a ihora rātou i tō rātou mau ti’ahapa, ’e ’ua ha’amata ihora i te fa’a’apu i te fenua, ’e i te hāmani i te mau fare ; ’oia ïa, e feiā itoito rātou, ’e ’ua rave pūai ho’i i te ’ohipa.</p>
            <p class="verse"><strong>6</strong> ’E ’ua hina’aro ihora te mau ta’ata ’ia riro Alama ’ei ari’i nō rātou, nō te mea ’ua herehia ’oia e tōna ra mau ta’ata.</p>
            <p class="verse"><strong>7</strong> ’Ua parau atu ra rā ’oia ia rātou : Inaha, e ’ere i te mea tītauhia ’ia fa’ati’a tātou i te hō’ē ari’i ; nō te mea tē nā ’ō mai ra te Fatu : ’Eiaha ’outou e mana’o ē ’ua hau te tahi ta’ata i te tahi, e ’eiaha ho’i te tahi ta’ata e mana’o iāna iho ē, ’ua hau ’oia i te tahi atu ; nō reira tē parau atu nei au ia ’outou e ’ere i te mea tītauhia ’ia fa’ati’a ’outou i te hō’ē ari’i.</p>
            <p class="verse"><strong>8</strong> ’Āre’a rā, ’āhiri e ti’a ia ’outou ’ia fa’ati’a i te ta’ata parauti’a i te mau tau ato’a ’ei ari’i nō ’outou, e mea ti’a ïa ’ia fa’ati’a ’outou i te ari’i i reira.</p>
            <p class="verse"><strong>9</strong> ’Āre’a rā a ha’amana’o i te mau ’ohipa ’ī’ino a te ari’i Noa ’e tōna ra mau tahu’a ; ’e ’ua mau ato’a vau i roto i te mārei, i rave ai au i te mau mea vi’ivi’i e rave rahi i mua i te aro o te Fatu, ’e ’ua tātarahapa ho’i au ma te māuiui rahi.</p>
            <p class="verse"><strong>10</strong> ’Āre’a rā ’ia hope a’era te mau ’ati e rave rahi, ’ua fa’aro’o mai ra te Fatu i tā’u mau ti’aorora’a, ’e ’ua pāhono mai ra ho’i ’oia i tā’u mau pure, ’e ’ua fa’ariro ho’i ’oia iā’u ’ei mauha’a i roto i tōna nā rima nō te ’āfa’i mai ia ’outou e rave rahi i te ’ite i tāna parau mau.</p>
            <p class="verse"><strong>11</strong> ’Āre’a rā, ’aita vau e fa’ahanahana nei iā’u iho i roto i te reira, nō te mea e ’ere ho’i au i te mea ti’amā ’ia fa’ahanahana iā’u iho nei.</p>
            <p class="verse"><strong>12</strong> ’E i teienei, tē parau atu nei au ia ’outou, ’ua hāmani-’ino-hia ’outou e te ari’i Noa, ’e ’ua riro ’outou ’ei tītī nāna ’e nā tōna mau tahu’a, ’e ’ua arata’ihia ho’i ’outou i roto i te mau ’ohipa ’ī’ino e rātou ; nō reira ’ua ru’uru’uhia ’outou ’e te mau tā’amu nō te mau ’ohipa ’ī’ino.</p>
            <p class="verse"><strong>13</strong> ’E i teienei, ’ua fa’aorahia ’outou e te mana o te Atua i taua mau ru’uru’ura’a ra ; ’oia ïa, i te rima o te ari’i Noa ’e tōna mau ta’ata, ’e ’oia ato’a i te mau tā’amura’a nō te mau ’ohipa ’ī’ino, ’e nō reira ’ua hina’aro vau ’ia tāmau māite ā ’outou i roto i teie ti’amāra’a i fa’ati’amāhia ai ’outou ra, ’e ’ia ’ore ’outou ’ia ti’aturi i te hō’ē ta’ata ’ei ari’i nō ’outou.</p>
            <p class="verse"><strong>14</strong> ’E ’oia ato’a ’eiaha ’outou e ti’aturi i te tahi ta’ata ’ei ’orometua ’e ’ei ha’api’i nō ’outou, maori rā e ta’ata ’oia nō te Atua, i te haerera’a nā tōna ra mau ’ē’a ’e te ha’apa’ora’a i tāna ra mau fa’auera’a.</p>
            <p class="verse"><strong>15</strong> ’Ua nā reira Alama i te ha’api’i atu i tōna ra mau ta’ata, ’ia aroha te ta’ata tāta’itahi i tōna ta’ata tupu mai tāna e aroha iāna ihora, ’ia ’ore te mārōra’a ’ia tupu i rotopū ia rātou ra.</p>
            <p class="verse"><strong>16</strong> ’E i teienei, ’o Alama tō rātou tahu’a rahi, ’e nāna ho’i i fa’ati’a i tā rātou ’ēkālesia.</p>
            <p class="verse"><strong>17</strong> ’E i muri a’era, ’aita roa e ta’ata i fāri’i i te mana nō te a’o ’e nō te ha’api’i, maori rā nā roto iāna nō ’ō mai i te Atua ra. Nō reira ’ua fa’atōro’a ’oia i te mau tahu’a ato’a ’e te mau ’orometua ato’a ho’i nō rātou ra ; ’e ’aita roa te hō’ē a’e i fa’atōro’ahia maori rā ’o te feiā parauti’a ana’e.</p>
            <p class="verse"><strong>18</strong> Nō reira ’ua pāruru rātou i tō rātou mau ta’ata, ’e ’ua tauturu ho’i ia rātou i roto i te mau mea parauti’a.</p>
            <p class="verse"><strong>19</strong> ’E i muri a’era, ’ua manuia maita’i rātou i ni’a i te fenua, ’e ’ua ma’iri ihora rātou i te i’oa o taua fenua ra ’o Helama.</p>
            <p class="verse"><strong>20</strong> ’E i muri a’era, ’ua tupu rātou i te rahi ’e ’ua manuia maita’i ho’i rātou i taua fenua ra nō Helama ; ’e ’ua patu ihora rātou i te hō’ē ’oire, ’e ’ua ma’iri ihora i te i’oa o taua ’oire ra ’o Helama.</p>
            <p class="verse"><strong>21</strong> ’Āre’a rā ’ua ti’a i te Fatu ’ia ’avau mai i tōna ra mau ta’ata ; ’oia ïa, tē tāmata mai ra ’oia i tō rātou fa’a’oroma’i ’e tō rātou fa’aro’o ho’i.</p>
            <p class="verse"><strong>22</strong> ’Āre’a rā—’o ’oia ’o tē ti’aturi iāna ra, e fa’ateiteihia ïa i te mahana hope’a ra. ’Oia ïa, ’ua nā-reira-hia teie nei feiā.</p>
            <p class="verse"><strong>23</strong> Inaha ho’i, e fa’a’ite atu vau ia ’outou ē, ’ua arata’ihia rātou i roto i te fa’atītīra’a, ’e ’aore e ti’a i te tahi ’ia fa’aora ia rātou, maori rā ’o te Fatu tō rātou Atua ana’e ra ; ’oia ïa, te Atua o Aberahama ’e Isaaka ’e Iakoba.</p>
            <p class="verse"><strong>24</strong> ’E i muri a’era, ’ua fa’aora ’oia ia rātou ē, ’ua fa’a’ite ato’a atu ra ’oia i tōna mana rahi ia rātou, ’e ’ua ’oa’oa rahi rātou.</p>
            <p class="verse"><strong>25</strong> Inaha ho’i, i muri a’era, ’a pārahi ai rātou i te fenua ra nō Helama, ’oia ïa, i te ’oire nō Helama, ’e ’a fa’a’apu noa ai ho’i rātou i te fenua ē ’ati noa a’e, inaha, tei te mau ’ōti’a o te fenua ra te tahi nu’u fa’ehau o te mau ’āti Lamana.</p>
            <p class="verse"><strong>26</strong> I teienei, i muri a’era, ’ua horo mai ra te mau taea’e o Alama mai tā rātou mau fa’a’apu mai, ’e ’ua ha’aputuputu ihora rātou ia rātou iho i roto i te ’oire nō Helama ; ’e ’ua mata’u roa ihora rātou nō te taera’a mai te mau ’āti Lamana ra</p>
            <p class="verse"><strong>27</strong> ’Āre’a rā ’ua haere mai ra Alama ’e ’ua ti’a a’era i rotopū ia rātou, ’e ’ua a’o atu ra ia rātou ’eiaha rātou e mata’u, ’ia ha’amana’o rā i te Fatu tō rātou Atua, ’e nāna ho’i rātou e fa’aora.</p>
            <p class="verse"><strong>28</strong> Nō reira ’ua fa’a’ore rātou i tō rātou mata’u, ’e ’ua ha’amata ihora rātou i te ti’aoro atu i te Fatu ’ia ha’amarū ’oia i te ’ā’au o te mau ’āti Lamana, ’ia fa’aorahia rātou, ’e tā rātou mau vahine, ’e tā rātou mau tamari’i.</p>
            <p class="verse"><strong>29</strong> ’E i muri a’era, ’ua ha’amarū ihora te Fatu i te ’ā’au o te mau ’āti Lamana. ’E ’ua haere atu ra Alama e tōna mau taea’e, ’e ’ua tu’u atu ra ia rātou iho i roto i tō rātou rima ; ’e ’ua rave ihora te mau ’āti Lamana i te fenua ra nō Helama.</p>
            <p class="verse"><strong>30</strong> I teienei, ’ua mo’e roa te mau nu’u fa’ehau o te mau ’āti Lamana tei a’ua’u atu i te mau ta’ata o te ari’i Limehi, ’oia ïa, ’ua mo’e roa rātou i roto i te mēdēbara e rave rahi mahana.</p>
            <p class="verse"><strong>31</strong> ’E inaha, ’ua ’itehia ia rātou te mau tahu’a o te ari’i Noa i te tahi vāhi tā rātou i ma’iri i te i’oa ia Amulona ; ’e ’ua ha’amata rātou i te pārahi i te fenua nō Amulona, ’e ’ua ha’amata ho’i i te fa’a’apu i te fenua.</p>
            <p class="verse"><strong>32</strong> I teienei ’o Amulona te i’oa o te ta’ata fa’atere o taua mau tahu’a ra.</p>
            <p class="verse"><strong>33</strong> ’E i muri a’era ’ua tāparu atu ra Amulona i te mau ’āti Lamana ; ’e ’ua tono ato’a atu ra ’oia i tā rātou mau vahine, ’oia ho’i, te mau tamāhine a te mau ’āti Lamana, nō te tāparu atu i tō rātou mau taea’e, ’ia ’ore rātou ’ia taparahi i tā rātou mau tāne.</p>
            <p class="verse"><strong>34</strong> ’E ’ua aroha mai ra te mau ’āti Lamana ia Amulona ’e tōna mau taea’e, ’e ’aita atu ra ho’i rātou i taparahi ia rātou nō tā rātou mau vahine.</p>
            <p class="verse"><strong>35</strong> ’E ’ua ’āmui ihora Amulona ’e tōna mau taea’e i te mau ’āti Lamana, ’e tē haere noa ra rātou nā roto i te mēdēbara i te ’imira’a i te fenua nō Nephi, ’e ’ua ’ite a’era rātou i te fenua nō Helama, tei pārahihia e Alama ’e tōna ra mau taea’e.</p>
            <p class="verse"><strong>36</strong> ’E i muri a’era, ’ua fafau mai ra te mau ’āti Lamana ia Alama ’e tōna mau taea’e ē, mai te mea e fa’a’ite atu rātou ia rātou i te ’ē’a ē tae atu ai i te fenua ra nō Nephi, e’ita rātou e taparahi ia rātou ’e e hōro’a mai rātou i tō rātou ti’amāra’a.</p>
            <p class="verse"><strong>37</strong> ’Āre’a rā i muri iho i tō Alama fa’a’itera’a atu i te ’ē’a ia rātou ē tae atu ai i te fenua ra nō Nephi, ’aita te mau ’āti Lamana i ha’apa’o i tā rātou fafaura’a ; ’ua fa’ati’a rā rātou i te mau tīa’i ē ’ati noa a’e te fenua ra nō Helama, i ni’a a’e ia Alama ’e tōna ra mau taea’e.</p>
            <p class="verse"><strong>38</strong> ’E ’ua haere atu te toe’a o rātou i te fenua ra nō Nephi ; ’e ’ua ho’i mai ra te tahi pae o rātou i te fenua ra nō Helama, ’e ’ua ’āfa’i ato’a mai rātou i te mau vahine ’e te mau tamari’i a te mau tīa’i ’o tei vaiihohia atu i taua fenua ra.</p>
            <p class="verse"><strong>39</strong> ’E ’ua fa’ati’a mai ra te ari’i o te mau ’āti Lamana ’ia fa’arirohia Amulona ’ei ari’i ’e ’ei tāvana i ni’a a’e i tōna ta’ata i te fenua ra nō Helama ; ’āre’a rā ’aita tōna e mana ’ia rave i te tahi atu mea tei ’ore i au i te mana’o o te ari’i o te mau ’āti Lamana.</p>
            <p class="verse">’Ua hāmani ’ino Amulona ia Alama ’e tōna mau ta’ata—E ha’apohehia rātou mai te mea e pure rātou—’Ua fa’ariro te Fatu i tā rātou mau hōpoi’a ’ei mea māmā—’Ua fa’aora ’oia ia rātou i te fa’atītīra’a, ’e ’ua ho’i atu rātou i Zarahemela. Fātata 145–120H.M.</p>
            <p class="verse">=== Mosiah Chapitre 24 ===</p>
            <p class="verse"><strong>1</strong> ’E i muri a’era, ’ua au-roa-hia mai ra Amulona e te ari’i o te mau ’āti Lamana ; nō reira ’ua fa’ati’a mai te ari’i o te mau ’āti Lamana iāna ’e tōna ra mau taea’e ’ia fa’ata’ahia rātou ’ei mau ’orometua i ni’a iho i tōna ra mau ta’ata, ’oia ïa, i ni’a i te mau ta’ata i te fenua ra nō Semelona, ’e i te fenua ra nō Siloma, ’e i te fenua ra ho’i i Amulona.</p>
            <p class="verse"><strong>2</strong> ’Ua haruhia teie mau fenua ato’a ra ’e te mau ’āti Lamana ; nō reira, ’ua fa’ata’a te ari’i o te mau ’āti Lamana i te tahi mau ta’ata ’ei ari’i nō teie mau fenua ato’a.</p>
            <p class="verse"><strong>3</strong> ’E i teienei te i’oa o te ari’i o te mau ’āti Lamana, ’o Lamana ïa, ’e ’ua ma’irihia ’oia i te i’oa o tōna metua tāne ; ’e nō reira ’ua parauhia tōna i’oa ’o te ari’i Lamana. ’E ’ua riro ’oia ’ei ari’i nō te mau ta’ata e rave rahi.</p>
            <p class="verse"><strong>4</strong> ’E ’ua fa’ata’a ’oia i te mau taea’e o Amulona ’ei mau ’orometua i te mau fenua ato’a i pārahihia e tōna ra mau ta’ata ; ’e nō reira ’ua ha’amatahia te reo o te mau ’āti Nephi i te ha’api’ihia i rotopū i te mau ta’ata ato’a o te mau ’āti Lamana.</p>
            <p class="verse"><strong>5</strong> E mau ta’ata ho’i rātou tei aroha te tahi i te tahi ; ’āre’a rā ’aita rātou i ’ite i te Atua ; ’e ’aita ho’i te mau taea’e o Amulona i ha’api’i ia rātou i te tahi mea nō ni’a i te Fatu tō rātou Atua, ’aita ho’i i te ture a Mose ; ’e ’aita ato’a ho’i rātou i ha’api’i ia rātou i te mau parau a Abinadi.</p>
            <p class="verse"><strong>6</strong> ’Āre’a rā ’ua ha’api’i rātou ia rātou ’ia pāpa’i i tā rātou pāpa’a parau nō ni’a ia rātou iho, ’e ’ia pāpa’i atu ho’i te tahi i te tahi.</p>
            <p class="verse"><strong>7</strong> ’E ’ua tupu atu ra te tao’a a te mau ’āti Lamana i te rahi, ’e ’ua ha’amata rātou i te ho’o atu i te tahi ’e te tahi, ’e ’ua rahi roa atu ra tā rātou, ’e ’ua ha’amata ihora rātou ’ia riro ’ei feiā ha’avare ’e te ’ite i te rāve’a pa’ari nō teie nei ao, ’oia ïa, ’ei feiā ha’avare, i te hina’arora’a i te mau huru ’ohipa ’ī’ino ato’a ’e te haru tao’a, ’eiaha rā i rotopū i tō rātou iho mau taea’e.</p>
            <p class="verse"><strong>8</strong> ’E i teienei, i muri a’era, ’ua ha’amata ihora Amulona i te fa’a’ohipa i tōna mana i ni’a a’e ia Alama ’e tōna mau taea’e, ’e ’ua ha’amata ho’i ’oia i te hāmani ’ino mai iāna, ’e ’ua fa’aue atu i tāna ra mau tamari’i ’ia hāmani ’ino atu i tā rātou mau tamari’i.</p>
            <p class="verse"><strong>9</strong> ’E ’ua ’ite ho’i Amulona ia Alama, ’o ’oia ho’i te hō’ē o te mau tahu’a o te ari’i, ’e ’o ’oia ho’i tei ti’aturi i te mau parau a Abinadi ’e ’ua ti’avaruhia atu mai mua atu i te ari’i, ’e nō reira ’ua riri ’oia iāna ; e tei raro a’e ho’i ’oia i te ari’i ra ia Lamana, ’e ’ua fa’ahepo noa mai ho’i ’oia ia rātou, ’e ’ua tu’u i te mau ’ohipa rave ’atā i ni’a ia rātou, ’e ’ua tu’u ato’a i te mau ra’atira hi’opo’a ’ohipa i ni’a ia rātou.</p>
            <p class="verse"><strong>10</strong> ’E i muri a’era, nō te rahi o tō rātou mau ’ati ’ua ha’amata ihora rātou i te ti’aoro māite atu i te Atua.</p>
            <p class="verse"><strong>11</strong> ’E ’ua fa’aue atu ra Amulona ia rātou ’ia fa’aea i tā rātou mau ti’aorora’a ; ’e e tu’u ’oia i te tahi mau tīa’i i ni’a ia rātou nō te hi’opo’a ia rātou, ’e ’o te ta’ata e ’itehia i te purera’a i te Atua e ha’apohehia ïa ’oia.</p>
            <p class="verse"><strong>12</strong> ’E ’aita atu ra Alama ’e tōna mau ta’ata i fa’ateitei i tō rātou reo i ni’a i te Fatu tō rātou Atua, ’āre’a rā ’ua nīni’i māite atu rātou i tō rātou ’ā’au iāna ; ’e ’ua ’ite mai ho’i ’oia i te mau mana’o o tō rātou mau ’ā’au.</p>
            <p class="verse"><strong>13</strong> ’E i muri a’era, ’ua tae mai ra te reo o te Fatu ia rātou i roto i tō rātou mau ’ati, i te nā-’ō-ra’a mai ē : ’A fa’ateitei mai i tō ’outou upo’o ’e ’ia au maita’i noa, ’e ’ua ’ite ho’i au i te fafaura’a tā ’outou i fafau mai iā’u ra ; ’e e fafau atu ho’i au i tō’u ra mau ta’ata ’e e fa’aora ho’i ia rātou i te fa’atītīra’a.</p>
            <p class="verse"><strong>14</strong> ’E e ha’amāmā vau i te mau hōpoi’a teiaha i tu’uhia i ni’a iho i tō ’outou mau tapono, ’e e’ita roa ’outou e ’ite i te teiahara’a nō te reira i ni’a i tō ’outou mau tua, ’a vai noa ai ’outou i roto i te fa’atītīra’a ; ’e e rave au i te reira ’ia ti’a ia ’outou ’ia riro ’ei mau ’ite nō’u a muri a’e, ’e ’ia ’ite pāpū ho’i ’outou ē, tē hi’o aroha nei au, te Fatu te Atua, i tō’u mau ta’ata i roto i tō rātou mau ’ati.</p>
            <p class="verse"><strong>15</strong> ’E i teienei, i muri a’era, ’ua riro te mau hōpoi’a i tu’uhia i ni’a iho ia Alama ’e tōna ra mau taea’e ’ei mea māmā ; ’oia ïa, ’ua ha’apūai te Fatu ia rātou ’ia ti’a ia rātou ’ia fa’a’oroma’i i te mau hōpoi’a ma te ’ōhie, ’e ’ua auraro ihora rātou ma te ’ā’au tae ’e te fa’a’oroma’i i te mau hina’aro ato’a o te Fatu.</p>
            <p class="verse"><strong>16</strong> ’E i muri a’era, nō tō rātou fa’aro’o rahi ’e tō rātou fa’a’oroma’i ’ua tae fa’ahou mai ra te reo o te Fatu ia rātou, i te nā-’ō-ra’a mai ē : ’Ia au maita’i noa ’outou, ananahi e fa’aora ai au ia ’outou i te fa’atītīra’a.</p>
            <p class="verse"><strong>17</strong> ’E ’ua parau mai ra ’oia ia Alama : E haere ’oe nā mua i teie nei feiā, ’e e haere ato’a vau nā muri iho ia ’oe ’e e fa’aora i teie nei feiā i te fa’atītīra’a.</p>
            <p class="verse"><strong>18</strong> I teienei, i muri a’era, ’ua ha’aputuputu Alama ’e tōna ra mau ta’ata i tā rātou mau nana i te ru’i, ’e tā rātou sītona ho’i ; ’oia ïa, tē ha’aputuputu noa ra rātou i tā rātou mau nana māmoe ē hope roa a’e te ru’i.</p>
            <p class="verse"><strong>19</strong> ’E ’ia po’ipo’i a’era ’ua fa’atupu te Fatu i te vare’a ta’oto rahi i ni’a i te mau ’āti Lamana, ’oia ïa, ’ua ro’ohia te mau ra’atira hi’opo’a ’ohipa i te ta’oto rahi.</p>
            <p class="verse"><strong>20</strong> ’E ’ua reva atu ra Alama ’e tōna ra mau ta’ata i roto i te mēdēbara ; ’e hope a’era te mahana tā’āto’a i te haerehia e rātou, ’ua fa’ati’a ihora rātou i tō rātou mau ti’ahapa i roto i te hō’ē peho, ’e ’ua ma’iri ihora rātou i te i’oa o taua peho ra ’o Alama, nō te mea nāna i arata’i ia rātou i roto i te mēdēbara.</p>
            <p class="verse"><strong>21</strong> ’Oia ïa, i roto i te peho nō Alama ’ua pūpū atu ra rātou i tō rātou māuruuru i te Atua nō te mea ’ua hi’o aroha mai ’oia ia rātou, ’e ’ua ha’amāmā mai i tā rātou mau hōpoi’a, ’e ’ua fa’aora ho’i ia rātou i te fa’atītīra’a ; i vai na ho’i rātou i roto i te fa’atītīra’a, ’e ’aita roa e ta’ata e ti’a ’ia fa’aora ia rātou, maori rā ’o te Fatu tō rātou Atua.</p>
            <p class="verse"><strong>22</strong> ’E ’ua ha’amāuruuru atu ra rātou i te Atua, ’oia ïa, tō rātou mau ta’ata ato’a, ’e tā rātou mau vahine ato’a, ’e tā rātou mau tamari’i ato’a ’o tei ’ite i te parau, ’ua fa’ateitei rātou i tō rātou reo i te ’āruera’a i tō rātou ra Atua.</p>
            <p class="verse"><strong>23</strong> ’E i teienei ’ua parau mai ra te Fatu ia Alama : ’A haere ’oi’oi atu ’oe ’e teie nei feiā ato’a i rāpae i teie nei fenua, ’ua ara mai ho’i te mau ’āti Lamana, ’e tē tāpapa mai nei rātou ia ’oe na ; nō reira, ’a haere atu ’oe i rāpae i teie nei fenua ’e e tāpe’a vau i te mau ’āti Lamana i roto i teie peho, ’ia ’ore rātou e haere atu nō te tāpapa i teie nei feiā.</p>
            <p class="verse"><strong>24</strong> ’E i muri a’era, ’ua reva ’ē atu ra rātou i rāpae i taua peho ra, ’e ’ua haere noa atu ra rātou nā roto i te mēdēbara.</p>
            <p class="verse"><strong>25</strong> ’E ’ia hope a’era nā mahana e hō’ē ’ahuru ’e ma piti i roto i te mēdēbara ’ua tae atu ra rātou i te fenua ra nō Zarahemela ; ’e ’ua fāri’i mai te ari’i Mosia ia rātou ma te ’oa’oa.</p>
            <p class="verse">Te ’ā’amu nō Alama ’e te mau ta’ata o te Fatu, tei ti’avaruhia i roto i te mēdēbara e te mau ta’ata o te ari’i Noa.</p>
            <p class="verse">=== Mosiah Chapitre 25 ===</p>
            <p class="verse"><strong>1</strong> ’E i teienei ’ua ha’aputuputu mai ra te ari’i ra ’o Mosia i te mau ta’ata ato’a.</p>
            <p class="verse"><strong>2</strong> I teienei, ’aita te mau tamari’i a Nephi i rahi, ’oia ho’i te mau hua’ai o Nephi, i te mau ta’ata o Zarahemela, ’oia ho’i te hua’ai o Muleka, ’o tei pe’e mai iāna i roto i te mēdēbara.</p>
            <p class="verse"><strong>3</strong> ’E ’aita ho’i te mau ta’ata o Nephi ’e te mau ta’ata o Zarahemela i rahi atu i tō te mau ’āti Lamana ; ’oia ïa, ’ua iti iho rātou i te ’āfara’a i te rahi.</p>
            <p class="verse"><strong>4</strong> ’E i teienei ’ua ha’aputuputuhia mai te mau ta’ata ato’a o Nephi, ’e te mau ta’ata ato’a ho’i o Zarahemela, ’e ’ua ha’aputuputuhia rātou i roto i nā pupu e piti.</p>
            <p class="verse"><strong>5</strong> ’E i muri a’era, ’ua tai’o atu ra Mosia, ’e ’ua fa’aue ato’a atu ’oia ’ia tai’ohia te mau pāpa’a parau a Zenifa i tōna ra mau ta’ata ; ’oia ïa, ’ua tai’o atu ’oia i te mau pāpa’a parau nō te mau ta’ata o Zenifa, mai te tau i fa’aru’e atu ai rātou i te fenua ra nō Zarahemela ē tae roa mai i te tau i ho’i fa’ahou mai ai rātou.</p>
            <p class="verse"><strong>6</strong> ’E ’ua tai’o ato’a atu ra ’oia i te ’ā’amu o Alama ’e tōna ra mau taea’e, ’e tō rātou mau ’ati ato’a ho’i, mai te tau i fa’aru’e ai rātou i te fenua ra nō Zarahemela ē tae roa mai i te tau i ho’i fa’ahou mai ai rātou.</p>
            <p class="verse"><strong>7</strong> ’E i teienei, ’ia fa’aoti a’era Mosia i te tai’o i te mau pāpa’a parau, ’ua ro’ohia ihora tōna mau ta’ata i pārahi i taua fenua ra i te māere ’e te ’ūmere.</p>
            <p class="verse"><strong>8</strong> Nō te mea ’aita rātou i ’ite ē, nāhea rātou ’ia feruri ; ’ia ’ite a’era rātou i te feiā i fa’aorahia mai i te fa’atītīra’a ’ua ’ī roa ihora rātou i te ’oa’oa rahi.</p>
            <p class="verse"><strong>9</strong> ’E teie fa’ahou, ’ia ha’amana’o rātou i tō rātou mau taea’e i taparahihia ’e te mau ’āti Lamana, ’ua ’ī roa ihora rātou i te ’oto, ’e ’ua rahi ho’i te tahera’a o tō rātou roimata nō te ’oto.</p>
            <p class="verse"><strong>10</strong> ’E teie fa’ahou, ’ia ha’amana’o rātou i te maita’i o te Atua, ’e tōna ra mana i te fa’aora’a ia Alama ’e tōna mau taea’e i te rima o te mau ’āti Lamana ’e i te fa’atītīra’a ho’i, ’ua fa’ateitei atu ra rātou i tō rātou reo ’e ’ua ha’amāuruuru atu ra i te Atua.</p>
            <p class="verse"><strong>11</strong> ’E teie fa’ahou, ’ia ha’amana’o rātou i te mau ’āti Lamana, i tō rātou mau taea’e, i tō rātou huru ’ino ’e te vi’ivi’i, ’ua ’ī ihora rātou i te māuiui ’e te autā nō te hina’aro ’ia maita’i tō rātou mau vārua.</p>
            <p class="verse"><strong>12</strong> ’E i muri a’era, ’ua riri ihora te mau tamari’i a Amulona ’e tōna mau taea’e ato’a, tei rave i te mau tamāhine a te mau ’āti Lamana ’ei vahine nā rātou, i te mau peu a tō rātou mau metua, ’e ’aita atu ra rātou i fa’ati’a ’ia parauhia rātou i te i’oa o tō rātou mau tupuna, nō reira ’ua rave rātou i te i’oa o Nephi, ’ia parauhia rātou te mau tamari’i a Nephi, ’e ’ia tai’ohia rātou i rotopū i te mau ta’ata i parauhia te mau ’āti Nephi.</p>
            <p class="verse"><strong>13</strong> ’E i teienei, ’ua tai’ohia te mau ta’ata ato’a o Zarahemela i rotopū i te mau ’āti Nephi, ’e ’ua nā-reira-hia nō te mea ’aita te bāsileia i tu’uhia i te tahi atu ta’ata, maori rā i te hua’ai o Nephi.</p>
            <p class="verse"><strong>14</strong> ’E i teienei, i muri a’era, ’ia fa’aoti a’era Mosia i te paraura’a ’e i te tai’ora’a atu i te mau ta’ata, ’ua hina’aro ’oia ’ia paraparau ato’a atu Alama i te mau ta’ata.</p>
            <p class="verse"><strong>15</strong> ’E ’ua paraparau atu Alama ia rātou, i muri iho i tō rātou ha’aputuputura’a ia rātou i roto i te tahi mau pupu rarahi, ’e ’ua haere atu ra ’oia i terā pupu ’e i terā pupu, i te porora’a atu i te mau ta’ata i te parau nō te tātarahapa ’e te fa’aro’o i te Fatu.</p>
            <p class="verse"><strong>16</strong> ’E ’ua a’o atu ’oia i te mau ta’ata o Limehi ’e tōna mau taea’e, ’e te mau ta’ata ato’a i fa’aorahia i te fa’atītīra’a, ’ia ha’amana’o rātou ē nā te Fatu i fa’aora ia rātou.</p>
            <p class="verse"><strong>17</strong> ’E i muri a’era, ’ia oti a’era tā Alama ha’api’ira’a i te mau ta’ata i te mau mea e rave rahi, ’e ’ia fa’aoti ho’i ’oia i tāna paraparaura’a atu ia rātou, ’ua hina’aro ihora te ari’i ra ’o Limehi ’ia bāpetizohia ’oia ; ’e ’ua hina’aro ho’i tōna mau ta’ata ato’a ’ia bāpetizo-ato’a-hia rātou.</p>
            <p class="verse"><strong>18</strong> Nō reira, ’ua haere atu ra Alama i raro i te pape, ’e ’ua bāpetizo ihora ’oia ia rātou ; ’oia ïa, ’ua bāpetizo ’oia ia rātou mai tāna i nā reira i tōna mau taea’e i roto i te mau pape nō Moromona ; ’oia ïa, ’e te mau ta’ata ato’a i bāpetizohia ra, ’ua riro rātou ’ei mau ta’ata nō te ’ēkālesia a te Atua ; ’e nō tō rātou fa’aro’o i te mau parau a Alama ra i nā-reira-hia ai rātou.</p>
            <p class="verse"><strong>19</strong> ’E i muri a’era, ’ua fa’ati’a atu ra te ari’i ra ’o Mosia ’ia fa’ati’a Alama i te mau ’āma’a nō te ’ēkālesia ē ’ati noa a’e te fenua nō Zarahemela ; ’e ’ua hōro’a atu ’oia i te mana iāna nō te fa’atōro’a i te mau tahu’a ’e te mau ’orometua i roto i te mau ’āma’a ato’a nō te ’ēkālesia.</p>
            <p class="verse"><strong>20</strong> I teienei nō te rahi ho’i o te mau ta’ata i nā-reira-hia ai, nō te mea ’aita e ti’a i te hō’ē noa iho ’orometua ’ia fa’atere ia rātou ato’a ; ’e ’aita ato’a e ti’a ia rātou ato’a ’ia fa’aro’o i te parau a te Atua i roto i te hō’ē putuputura’a.</p>
            <p class="verse"><strong>21</strong> Nō reira ’ua ha’aputuputu rātou ia rātou i roto i te tahi mau pupu ta’a ’ē, i parauhia te mau ’āma’a nō te ’ēkālesia ; tei roto ho’i i te mau ’āma’a ato’a nō te ’ēkālesia te mau tahu’a ’e te mau ’orometua, ’e ’ua ha’api’i atu te mau tahu’a ato’a i te parau mai te au i tei hōro’ahia mai ia rātou e te vaha o Alama.</p>
            <p class="verse"><strong>22</strong> ’E noa atu ā te rahi o te mau ’āma’a o te ’ēkālesia, hō’ē noa iho rā ïa ’ēkālesia ; ’oia ïa, te ’ēkālesia a te Atua ; ’e ’aita roa ho’i e mea ’ē atu i ha’api’ihia i roto i te mau ’āma’a ato’a nō te ’ēkālesia, maori rā te parau nō te tātarahapa ’e te fa’aro’o i te Atua.</p>
            <p class="verse"><strong>23</strong> ’E i teienei tē vai ra e hitu ’āma’a nō te ’ēkālesia i te fenua ra nō Zarahemela. ’E i muri a’era ’o rātou ’o tei hina’aro i te rave i ni’a iho ia rātou i te i’oa o te Mesia, ’e ’aore rā i tō te Atua, ’ua ’āmui mai ïa rātou i roto i te mau ’āma’a nō te ’ēkālesia a te Atua ;</p>
            <p class="verse"><strong>24</strong> ’E ’ua pi’ihia rātou te mau ta’ata o te Atua. ’E ’ua nīni’i mai te Fatu i tōna Vārua i ni’a iho ia rātou, ’e ’ua ha’amaita’ihia ’e ’ua ha’amanuiahia rātou i ni’a i te fenua.</p>
            <p class="verse">E rave rahi mau melo o te ’Ēkālesia tei arata’ihia i roto i te hara e te feiā ti’aturi ’ore—’Ua fafauhia Alama nō te fāri’i i te ora mure ’ore—E fāri’i te feiā i tātarahapa ’e i bāpetizohia i te fa’a’orera’a hara—E fa’a’orehia te hara a te mau melo hara nō te ’Ēkālesia ’o tei tātarahapa ’e tei fā’i atu ia Alama ’e i te Fatu ; mai te mea ē ’aita, ’aita ïa rātou e tai’ohia i rotopū i te mau ta’ata o te ’Ēkālesia. Fātata 120–100H.M.</p>
            <p class="verse">=== Mosiah Chapitre 26 ===</p>
            <p class="verse"><strong>1</strong> I teienei, i muri a’era, e rave rahi mau u’i ’āpī ’o tei ’ore i māramarama i te mau parau a te ari’i Beniamina, nō te mea e mau tamari’i ri’i rātou i te tau i parau mai ai ’oia i tōna ra mau ta’ata ; ’e ’aita rātou i ti’aturi i te peu tumu a tō rātou mau metua.</p>
            <p class="verse"><strong>2</strong> ’Aita rātou i ti’aturi i tei parauhia nō ni’a i te ti’afa’ahoura’a mai te pohe mai, ’e ’aita ho’i rātou i ti’aturi i te parau nō te taera’a mai o te Mesia.</p>
            <p class="verse"><strong>3</strong> ’E i teienei, nō tō rātou ti’aturi ’ore ’aita atu ra i ti’a ia rātou ’ia māramarama i te parau a te Atua ; ’e ’ua ’eta’eta tō rātou ’ā’au.</p>
            <p class="verse"><strong>4</strong> ’E ’aita rātou i hina’aro ’ia bāpetizohia ; ’e ’aita ho’i rātou i ’āmui mai i te ’ēkālesia. ’E e feiā fa’ata’a-’ē-hia rātou i tō rātou fa’aro’o, ’e ’ua vai noa rātou mai te reira, ’oia ho’i, i roto i tō rātou hina’aro o te tino ’e te hara ; ’e ’aita ho’i rātou e ti’aoro atu i te Fatu tō rātou Atua.</p>
            <p class="verse"><strong>5</strong> ’E i teienei, i te taime nō te fa’aterera’a a Mosia ra, ’aita tō rātou rahi i au i te ’āfara’a o te mau ta’ata o te Atua ; ’āre’a rā nō te mau mārōra’a i rotopū i te mau taea’e i tupu ai rātou i te rahi.</p>
            <p class="verse"><strong>6</strong> I te mea ē, i muri a’era, ’ua ha’avare ihora rātou i te mau ta’ata e rave rahi i roto i te ’ēkālesia i tā rātou mau parau tāvaimanino, ’e ’ua arata’i ia rātou ’ia rave i te mau hara e rave rahi, nō reira ’ua ti’a roa ia rātou ’o tei rave i te hara ’e tei roto i te ’ēkālesia, ’ia a’ohia e te ’ēkālesia.</p>
            <p class="verse"><strong>7</strong> ’E i muri a’era, ’ua arata’ihia atu ra rātou i mua i te mau tahu’a, ’e nā te mau ’orometua i tu’u atu ia rātou i te mau tahu’a, ’e nā te mau tahu’a i arata’i ia rātou i mua ia Alama, ’oia te tahu’a rahi.</p>
            <p class="verse"><strong>8</strong> I teienei ’ua hōro’a te ari’i Mosia i te mana ia Alama i ni’a i te ’ēkālesia.</p>
            <p class="verse"><strong>9</strong> ’E i muri a’era, ’aita Alama i ’ite i te hō’ē mea nō ni’a ia rātou ; ’āre’a rā e rave rahi te ta’ata tei pari ia rātou ; ’oia ïa, ’ua ti’a a’era te mau ta’ata ’e ’ua fa’a’ite pāpū atu ra nō ni’a i tā rātou mau ’ohipa ’ī’ino e rave rahi.</p>
            <p class="verse"><strong>10</strong> I teienei ’aita te hō’ē mea mai te reira te huru i tupu na i roto i te ’ēkālesia ; nō reira ’ua tapitapi Alama i roto i tōna vārua, ’e ’ua fa’aue atu ra ’oia ’ia arata’ihia rātou i mua i te ari’i.</p>
            <p class="verse"><strong>11</strong> ’E ’ua parau atu ra ’oia i te ari’i : Inaha, teie te mau ta’ata e rave rahi tā mātou i arata’i mai i mua ia ’oe, ’o tei parihia e tō rātou ra mau taea’e ; ’oia ïa, ’ua ’itehia rātou i te ravera’a i te mau ’ohipa ’ī’ino e rave rahi. ’E ’aita rātou e tātarahapa i tā rātou mau ’ohipa ’ī’ino ; nō reira ’ua arata’i mai mātou ia rātou i mua ia ’oe, ’ia ha’avā ’oe ia rātou mai te au i tā rātou ra mau hara.</p>
            <p class="verse"><strong>12</strong> ’Āre’a rā ’ua parau atu ra te ari’i Mosia ia Alama : Inaha, ’aita vau e ha’avā ia rātou ; nō reira, e tu’u atu vau ia rātou i roto i tō ’oe rima ’ia ha’avāhia.</p>
            <p class="verse"><strong>13</strong> ’E i teienei, ’ua tapitapi fa’ahou ihora te vārua o Alama ; ’e ’ua haere atu ra ’oia ’e ’ua ani atu ra i te Fatu i te mea tāna e rave nō ni’a i teie nei mea, nō te mea ’ua mata’u ’oia ’o te hapa ’oia i mua i te aro o te Atua.</p>
            <p class="verse"><strong>14</strong> ’E i muri a’era, i muri iho i tōna nīni’ira’a atu i tōna vārua i te Atua, ’ua tae mai ra te reo o te Fatu iāna, i te nā-’ō-ra’a mai ē :</p>
            <p class="verse"><strong>15</strong> E ao tō ’oe, e Alama, ’e e ao ho’i tō rātou tō tei bāpetizohia i roto i te mau pape o Moromona. ’Ua ha’amaita’ihia ’oe nō tō ’oe fa’aro’o rahi i te mau parau ana’e a tō’u ra tāvini ’o Abinadi.</p>
            <p class="verse"><strong>16</strong> ’E e ao tō rātou nō tō rātou fa’aro’o rahi i te mau parau ana’e tā ’oe i parau atu ia rātou ra.</p>
            <p class="verse"><strong>17</strong> ’E e ao tō ’oe i te mea ’ua fa’ati’a ’oe i te hō’ē ’ēkālesia i rotopū i teie nei feiā ; ’e e fa’ati’ahia rātou, e riro ho’i rātou ’ei feiā nō’u.</p>
            <p class="verse"><strong>18</strong> ’Oia ïa, e ao tō teie nei feiā ’o tei hina’aro ’ia amo i tō’u ra i’oa ; nō te mea e ma’irihia ho’i rātou i tō’u i’oa ; ’e nō’u ïa rātou.</p>
            <p class="verse"><strong>19</strong> ’E nō te mea ’ua ui mai ’oe iā’u nō ni’a i te ta’ata ’ōfati ture, e ao tō ’oe.</p>
            <p class="verse"><strong>20</strong> E tāvini ho’i ’oe nō’u ; ’e tē fafau nei au ia ’oe ē e noa’a ia ’oe te ora mure ’ore ; ’e ’ia tāvini ’oe iā’u nei ’e ’ia haere atu ma tō’u nei i’oa, ’e ’ia ha’aputuputu mai i tā’u mau māmoe.</p>
            <p class="verse"><strong>21</strong> ’E ’o tei fa’aro’o i tō’u ra reo e riro ïa ’ei māmoe nā’u ; ’e e fāri’i ’oe iāna i roto i te ’ēkālesia, ’e e fāri’i ato’a ho’i au iāna.</p>
            <p class="verse"><strong>22</strong> Inaha ho’i, ’o tā’u ’ēkālesia teie ; ’o tē bāpetizohia, e bāpetizohia ’oia i te tātarahapa. ’E ’o tā ’oe e fāri’i e ti’aturi ïa ’oia i tō’u ra i’oa ; ’e e fa’a’ore noa vau i tāna mau hara.</p>
            <p class="verse"><strong>23</strong> ’O vau ho’i tē rave i ni’a iā’u iho i te mau hara a tō te ao nei ; ’e nā’u ho’i i hāmani ia rātou ; ’e ’o vau ho’i tē hōro’a iāna ’o tē ti’aturi ē tae noa atu i te hope’a, i te hō’ē pārahira’a i tō’u rima atau.</p>
            <p class="verse"><strong>24</strong> Inaha ho’i, e pi’ihia rātou i tō’u ra i’oa ; ’e ’ia ’ite rātou iā’u ra, e ti’a mai ïa rātou, ’e e noa’a ia rātou te hō’ē pārahira’a i tō’u rima ’atau ē a muri noa atu.</p>
            <p class="verse"><strong>25</strong> ’E a muri a’era, ’ia ’oto te piti o te pū ra, ’ei reira rātou ’o tei ’ore i ’ite iā’u ra e haere mai ai ’e e ti’a mai ai i mua iā’u.</p>
            <p class="verse"><strong>26</strong> ’E i reira rātou e ’ite ai ē, ’o vau te Fatu tō rātou Atua, ’e tō rātou Tāra’ehara ; ’aita rā rātou i hina’aro ’ia fa’aorahia.</p>
            <p class="verse"><strong>27</strong> ’Ei reira e fa’a’ite ai au ia rātou ē, ’aore au i ’ite ia rātou ; ’e e reva atu rātou i roto i te auahi mure ’ore i fa’aineinehia nō te diabolo ’e tōna ra mau melahi.</p>
            <p class="verse"><strong>28</strong> Nō reira tē parau atu nei au ia ’oe, ’o ’oia ’o tē ’ore e fa’aro’o i tō’u nei reo, ’eiaha ’oe e fāri’i iāna i roto i tā’u ’ēkālesia, ’e ’aita ho’i au e fāri’i iāna i te mahana hope’a ra.</p>
            <p class="verse"><strong>29</strong> Nō reira tē parau atu nei au ia ’oe, ’a haere ; ’e ’o ’oia ’o tē ’ōfati i tā’u ra ture, e ha’avā ïa ’oe iāna mai te au i te mau hara tāna i rave ; ’e mai te mea ē, e fā’i mai ’oia i tāna mau hara i mua ia ’oe ’e iā’u ato’a nei, ’e ’ia tātarahapa ma tōna ’ā’au ato’a, e fa’a’ore ’oe i tāna ra mau hara, ’e e nā reira ato’a ho’i au.</p>
            <p class="verse"><strong>30</strong> ’Oia ïa, ’ia tātarahapa pinepine ana’e tō’u mau ta’ata, e fa’a’ore ïa vau i tā rātou ra mau hapa iā’u nei.</p>
            <p class="verse"><strong>31</strong> ’E ’ia fa’a’ore ato’a ’outou i tā ’outou iho mau hapa te tahi i te tahi ; nō te mea ’oia mau tē parau atu nei au ia ’oe na, te ta’ata ’o tē ’ore e fa’a’ore i te mau hapa a tōna ta’ata tupu ’ia parau mai ’oia ē ’ua tātarahapa ’oia, ’ua fa’atae mai ïa ’oia i te fa’ahapara’a i ni’a iāna iho.</p>
            <p class="verse"><strong>32</strong> I teienei, tē parau atu nei au ia ’oe, ’a haere na ; ’e te ta’ata ’o tē ’ore e tātarahapa i tāna mau hara, ’aita ïa ’oia e tai’ohia mai i rotopū i tō’u ra mau ta’ata ; ’e ’ia ha’apa’ohia te reira mai teie atu nei taime.</p>
            <p class="verse"><strong>33</strong> ’E i muri a’era, ’ia fa’aro’o a’era Alama i teie nei mau parau, ’ua pāpa’i ihora ’oia i te reira ’ia vai noa te reira, ’e ’ia ha’avā ’oia i te mau ta’ata o taua ’ēkālesia ra mai te au i te mau fa’auera’a a te Atua ra.</p>
            <p class="verse"><strong>34</strong> ’E i muri a’era, ’ua haere atu ra Alama ’e ’ua ha’avā ia rātou ’o tei ’itea i te ravera’a i te mau ’ohipa ’ī’ino, mai te au i te parau a te Fatu ra.</p>
            <p class="verse"><strong>35</strong> ’E ’o rātou ’o tei tātarahapa i tā rātou mau hara ’e ’ua fā’i mai i te reira, ’ua ’āmui mai ïa ’oia ia rātou i rotopū i te mau ta’ata o te ’ēkālesia.</p>
            <p class="verse"><strong>36</strong> ’E ’o rātou ’o tei ’ore i fā’i mai i tā rātou mau hara ’e tei ’ore i tātarahapa i tā rātou mau ’ohipa ’ī’ino ra, ’aita ïa rātou i tai’ohia mai i rotopū i te mau ta’ata o te ’ēkālesia, ’e ’ua tāpūhia tō rātou mau i’oa.</p>
            <p class="verse"><strong>37</strong> ’E i muri a’era, ’ua fa’atītī’aifaro ihora Alama i te mau ’ohipa ato’a o te ’ēkālesia ; ’e ’ua ha’amata fa’ahou rātou i te fāri’i i te hau ’e ’ua manuia rahi i roto i te mau ’ohipa a te ’ēkālesia, i te haerera’a ma te ha’apa’o maita’i i mua i te Atua ; ’e i te fāri’ira’a i te mau ta’ata e rave rahi, ’e i te bāpetizora’a e rave rahi.</p>
            <p class="verse"><strong>38</strong> ’E i teienei, ’ua hope teie mau mea ato’a i te ravehia e Alama ’e tōna mau hoa rave ’ohipa fa’atere i te ’ēkālesia, i te haerera’a ma te itoito ato’a, i te ha’api’ira’a i te parau a te Atua i roto i te mau mea ato’a, i te fāri’ira’a i te mau huru ’ati ato’a, i te hāmani-’ino-ra’a-hia e te feiā ato’a e ’ere nō roto i te ’ēkālesia a te Atua.</p>
            <p class="verse"><strong>39</strong> ’E ’ua a’o atu rātou i tō rātou mau taea’e ; ’e ’ua a’o-ato’a-hia rātou, ’oia ho’i te ta’ata tāta’itahi i te parau a te Atua, mai te au i tāna mau hara, ’oia ho’i te mau hara tāna i rave, i te fa’auera’ahia mai e te Atua ’ia pure ma te tu’utu’u ’ore, ’e ’ia ha’amaita’i atu iāna i roto i te mau mea ato’a.</p>
            <p class="verse">’Ua ’ōpani Mosia i te hāmani-’ino-ra’a ’e ’ua fa’aue ’oia ’ia vai te ’aifāitora’a—’Ua tītau Alama tamaiti ’e te mau tamari’i tamāroa e to’omaha a Mosia ’ia hāmani ’ino i te ’Ēkālesia—’Ua fā mai te hō’ē melahi ’e ’ua fa’aue mai ia rātou ’ia fa’aea i tā rātou mau ’ohipa ’ī’ino—’Ua tā’irihia Alama ’e ’ua vāvā roa ’oia—E mea ti’a i te mau ta’ata ato’a ’ia fānau-fa’ahou-hia nō te fāri’i i te fa’aorara’a—’Ua haere atu Alama ’e te mau tamari’i tamāroa a Mosia e poro i te mau parau ’oa’oa. Fātata 100–92H.M.</p>
            <p class="verse">=== Mosiah Chapitre 27 ===</p>
            <p class="verse"><strong>1</strong> ’E i teienei, i muri a’era, ’ua tupu rahi ihora te hāmani-’ino-ra’a ’o tei tu’uhia mai i ni’a iho i te ’ēkālesia ’e te feiā fa’aro’o ’ore, ’e ’ua ha’amata ihora tō te ’ēkālesia i te amuamu ’e i te mutamuta i tō rātou feiā fa’atere nō ni’a i te reira ; ’e ’ua amuamu atu rātou ia Alama. ’E ’ua tu’u atu Alama i te reira i mua i tō rātou ari’i ra ia Mosia. ’E ’ua paraparau atu ra Mosia i tōna mau tahu’a.</p>
            <p class="verse"><strong>2</strong> ’E i muri a’era, ’ua fa’atae atu ra te ari’i ra ’o Mosia i te hō’ē fa’auera’a ē ’ati noa a’e te fenua ē, ’eiaha roa te hō’ē ta’ata fa’aro’o ’ore e hāmani ’ino i te mau ta’ata nō te ’ēkālesia a te Atua.</p>
            <p class="verse"><strong>3</strong> ’E tei roto ho’i i te mau ’āma’a ato’a nō te ’ēkālesia te tahi fa’auera’a ’eta’eta, ’oia ho’i, ’eiaha roa te hāmani ’ino ’ia tupu i rotopū ia rātou, ’ia vai rā te ’aifāitora’a i rotopū i te mau ta’ata ato’a ;</p>
            <p class="verse"><strong>4</strong> ’E ’ia ’ore te te’ote’o ’e te fa’ateitei ’ia ha’ape’ape’a i tō rātou hau ; ’e ’ia faariro te ta’ata tāta’itahi i tōna ta’ata tupu mai iāna iho ; i te ravera’a i te ’ohipa i tō rātou iho rima nō te tauturu ia rātou iho.</p>
            <p class="verse"><strong>5</strong> ’Oia ïa, ’ia rave tō rātou mau tahu’a ato’a ’e tō rātou mau ’orometua ato’a i te ’ohipa i tō rātou iho rima nō te tauturu ia rātou iho i te mau taime ato’a, maori rā i te tau i ro’ohia ai rātou i te ma’i ’e te veve rahi ; ’e nō te ravera’a i teie mau mea i fāri’i ai rātou i te maita’i o te Atua.</p>
            <p class="verse"><strong>6</strong> ’E ’ua tupu fa’ahou te hau rahi i ni’a i te fenua ; ’e ’ua rahi roa ato’a ho’i te mau ta’ata, ’e ’ua ha’amata rātou i te purara nā ni’a i te fenua nei, ’oia ïa, i te pae apato’erau ’e te pae apato’a, ’e i te pae hiti’a o te rā ’e te pae tō’o’a o te rā, i te patura’a i te mau ’oire rarahi ’e te mau ’oire ri’i i roto i te mau tufa’a e maha ato’a o te fenua nei.</p>
            <p class="verse"><strong>7</strong> ’E ’ua aroha mai ’e ’ua ha’amanuia mai te Fatu ia rātou, ’e ’ua riro atu ra rātou ’ei feiā rahi ’e te tao’a rahi.</p>
            <p class="verse"><strong>8</strong> I teienei ’ua tai’ohia te mau tamaiti a Mosia i rotopū i te feiā ti’aturi ’ore ; ’e ’ua tai’ohia ho’i te hō’ē o te mau tamaiti a Alama i rotopū ia rātou ra, ’e ’ua ma’irihia tōna i’oa ’o Alama, te i’oa o tōna ra metua tāne ; ’āre’a rā ’ua riro ’oia ’ei ta’ata parauti’a ’ore rahi ’e te ha’amori ’īdolo. ’E e ta’ata parau rahi ho’i ’oia, ’e ’ua parau atu ’oia i te mau parau tāvaimanino rahi i te mau ta’ata ; nō reira ’ua arata’i ’ē atu ’oia i te mau ta’ata e rave rahi ’ia rave i te mau ’ohipa ’ī’ino mai tāna i nā reira.</p>
            <p class="verse"><strong>9</strong> ’E ’ua riro ’oia ’ei ta’ata ha’ape’ape’a rahi i te tupura’a o te ’ēkālesia a te Atua ; i te fa’afāriu-’ē-ra’a atu i te ’ā’au o te mau ta’ata ; ’e i te fa’atupura’a i te mārōra’a rahi i rotopū i te mau ta’ata ; ’e i te hōro’ara’a atu i te rāve’a e roa’a ai te mana i te ’enemi o te Atua i ni’a iho ia rātou.</p>
            <p class="verse"><strong>10</strong> ’E i teienei, i muri a’era, ’a haere noa ai ’oia nō te ha’amou i te ’ēkālesia a te Atua, ’e ’ua haere huna ho’i ’oia ’e te mau tamaiti a Mosia ato’a ma te ’imi i te rāve’a ’ia ha’amou i te ’ēkālesia, ’e ’ia arata’i ’ē atu ho’i i te mau ta’ata o te Fatu, ma te ha’apa’o ’ore i te mau fa’auera’a a te Atua, ’e i tā te ari’i ato’a ho’i—</p>
            <p class="verse"><strong>11</strong> ’E mai tā’u i parau a’enei ia ’outou, ’a haere noa ai rātou i te pāto’ira’a atu i te Atua, inaha, ’ua fā mai ra te hō’ē melahi a te Fatu ia rātou ; ’e ’ua pou mai ’oia mai te mea ra ē, nā roto i te ata ; ’e ’ua parau mai ra ’oia mai te reo o te pātiri ra, ’e ’ua ’āueue te fenua i ti’ahia e rātou ra ;</p>
            <p class="verse"><strong>12</strong> ’E ’ua tupu tō rātou māere rahi, ’e ’ua ma’iri ihora rātou i raro i te fenua, ’e ’aita ho’i rātou i māramarama i te mau parau tāna i parau mai ia rātou ra.</p>
            <p class="verse"><strong>13</strong> ’Āre’a rā ’ua pi’i fa’ahou mai ra ’oia, i te nā-’ō-ra’a mai ē : E Alama, ’a ti’a mai na ’e ’a haere mai na, nō te aha ho’i ’oe i hāmani ’ino ai i te ’ēkālesia a te Atua ? Tē nā ’ō mai ra ho’i te Fatu : Nā’u teie ’ēkālesia, ’e nā’u ïa e fa’ati’a i te reira ; ’e ’aita roa te hō’ē mea e ha’amōrohi i te reira, maori rā te ’ōfatira’a ture a tō’u ra mau ta’ata.</p>
            <p class="verse"><strong>14</strong> ’E ’ua parau fa’ahou mai ra te melahi : Inaha, ’ua fa’aro’o a’enei te Fatu i te mau pure a tōna ra mau ta’ata, ’e te mau pure ato’a a tōna ra tāvini ’o Alama, tō ’oe metua tāne ; ’e ’ua pure ho’i ’oia nō ’oe ma te fa’aro’o rahi, ’ia arata’ihia ’oe i te ’ite i te parau mau ; nō reira i haere mai ai au nō te fa’a’ite atu ia ’oe i te mana ’e te ha’amanara’a o te Atua, ’ia pāhonohia te mau pure a tōna ra mau tāvini mai te au i tō rātou ra fa’aro’o.</p>
            <p class="verse"><strong>15</strong> ’E i teienei, inaha, e ti’a ānei ia ’oe ’ia pāto’i mai i te mana o te Atua ? Inaha ho’i, ’aita ānei tō’u nei reo i fa’a’āueue i te fenua ? ’E ’aita ānei ’oe i ’ite mai iā’u nei i mua i tō ’oe nā aro ? ’E ’ua tonohia mai au nō ’ō mai i te Atua ra.</p>
            <p class="verse"><strong>16</strong> I teienei, e parau atu vau ia ’oe na : ’A haere, ’e ’a ha’amana’o i te fa’atītīra’ahia tō ’oe mau metua i te fenua ra nō Helama, ’e i te fenua ra ho’i nō Nephi ; ’e ’a ha’amana’o ho’i i te mau mea rarahi tāna i rave nō rātou ra ; i vai na ho’i rātou i roto i te fa’atītīra’a, ’e ’ua fa’aora ’oia ia rātou. ’E i teienei, e parau atu vau ia ’oe, e Alama, ’a haere i tō ’oe haere’a, ’e ’eiaha e ’imi fa’ahou i te rāve’a ’ia ha’amou i te ’ēkālesia, ’e ’ia pāhonohia tā rātou mau pure, noa atu ē ’ua hina’aro ’oe ’ia ti’avaruhia ’oe.</p>
            <p class="verse"><strong>17</strong> ’E i teienei, i muri a’era, ’o teie te mau parau hope’a tā te melahi i parau mai ia Alama, ’e ’ua haere ’ē atu ra ’oia.</p>
            <p class="verse"><strong>18</strong> ’E ’ua ma’iri fa’ahou ihora Alama ’e te mau ta’ata i pīha’i iho iāna i raro i te fenua, ’e ’ua rahi roa tō rātou māere ; nō te mea ’ua ’ite tō rātou iho mata i te hō’ē melahi a te Fatu ; e mai te pātiri ho’i tōna reo, ’o tei fa’a’āueue i te fenua ; ’e ’ua ’ite ho’i rātou ē, ’aita roa te hō’ē a’e mea, maori rā nā te mana o te Atua i fa’a’āueue ’e i fa’arurutaina i te fenua, mai te mea ra ē, tē ’afā ra te reira.</p>
            <p class="verse"><strong>19</strong> ’E i teienei nō te rahi o tō Alama mata’u ’ua vāvāhia ’oia, ’e ’aita i ti’a iāna ’ia hāmama i tōna vaha ; ’oia ïa, ’ua paruparu roa a’era ’oia, ’e ’aita i ti’a iāna ’ia hā’uti’uti i tōna rima ; nō reira ’ua ravehia ’oia e te mau ta’ata i pīha’i iho iāna, ’e ’ua hōpoihia atu ra ma te paruparu rahi, ē tae noa atu ’ua tu’uhia ’oia i mua i tōna ra metua tāne.</p>
            <p class="verse"><strong>20</strong> ’E ’ua fa’a’ite atu ra rātou i tōna metua tāne i te mau mea ato’a i tupu i ni’a ia rātou ; ’e ’ua ’oa’oa ihora tōna metua tāne, nō te mea ’ua ’ite ’oia ē, nā te mana o te Atua te reira.</p>
            <p class="verse"><strong>21</strong> ’E ’ua ha’aputuputu ’āmui mai ra ’oia i te mau ta’ata e rave rahi ’ia ’ite rātou i tā te Fatu i rave i tāna ra tamaiti, ’e ’ia rātou ato’a ho’i i pīha’i iho iāna ra.</p>
            <p class="verse"><strong>22</strong> ’E ’ua ha’aputuputu ’āmui mai ra ’oia i te mau tahu’a ; ’e ’ua ha’amata ihora rātou i te ha’apae i te mā’a, ma te pure i te Fatu tō rātou Atua, ’ia fa’ahāmama mai ’oia i te vaha o Alama, ’ia ti’a iāna ’ia paraparau mai, ’e ’ia fa’a’eta’etahia tōna ’āvae—’ia ’ara’ara te mata o te mau ta’ata ’e ’ia ’ite ho’i rātou i te maita’i ’e te hanahana o te Atua.</p>
            <p class="verse"><strong>23</strong> ’E i muri a’era, i muri iho i tō rātou ha’apaera’a i te mā’a ’e i te purera’a nō te ārea e piti mahana ’e e piti ru’i te maoro, ’ua fāri’i ihora tō Alama nā ’āvae i te pūai, ’e ’ua ti’a a’era ’oia i ni’a ’e ’ua ha’amata ihora i te parau atu ia rātou, ma te ani atu ia rātou ’ia fa’aitoito :</p>
            <p class="verse"><strong>24</strong> ’E ’ua nā ’ō atu ra ho’i ’oia ia rātou, ’Ua tātarahapa vau i tā’u mau hara, ’e ’ua fa’aorahia ho’i e te Fatu ; inaha ’ua fānauhia vau i te Vārua.</p>
            <p class="verse"><strong>25</strong> ’E ’ua parau mai ra te Fatu iā’u : ’Eiaha e māere i te mea ’ia fānau-fa’ahou-hia te mau ta’ata ato’a e ti’a ai, ’oia ïa, te mau tāne ’e te mau vahine, ’e tō te mau nūna’a ato’a, ’e tō te mau ’ōpū ato’a, ’e tō te mau reo ato’a, ’e tō te mau ta’ata ato’a ; ’oia ïa, ’ia fānauhia i te Atua ra, ’ia tauihia mai tō rātou huru tāhuti ’e te huru hi’ara’a, ’ei huru parauti’a, ’ia fa’aorahia e te Atua, ’ia riro ’ei mau tamari’i tamāroa ’e ’ei mau tamari’i tamāhine nāna.</p>
            <p class="verse"><strong>26</strong> ’E nā roto i te reira, e riro rātou ’ei mau ta’ata fa’a’āpīhia ; ’e ’ia ’ore rātou ’ia nā reira, e ’ore roa rātou e fāri’i i te bāsileia o te Atua.</p>
            <p class="verse"><strong>27</strong> Tē parau atu nei au ia ’outou na, ’ia ’ore ’ia nā-reira-hia, e hurihia rātou i rāpae ; ’e ’ua ’ite ho’i au i te reira, nō te mea i fātata vau i te hurihia i rāpae.</p>
            <p class="verse"><strong>28</strong> ’Āre’a rā, i muri iho i tō’u haerera’a nā roto i te mau ’ati rahi e rave rahi, ’e ’ia tātarahapa ho’i au ’e ’ia fātata i te pohe, ’ua ti’a i te Fatu nā roto i tōna aroha ’ia haru mai iā’u mai roto mai i te auahi ’ama mure ’ore, ’e ’ua fānauhia vau i te Atua ra.</p>
            <p class="verse"><strong>29</strong> ’Ua fa’aorahia tō’u vārua i te au ’ava’ava ’e te mau ru’uru’ura’a nō te mau ’ohipa ’ī’ino ra. Tei roto ho’i au i te ’ābuso pōiri ta’ota’o roa ra ; i teienei rā tē ’ite nei au i te māramarama māere o te Atua. ’Ua ha’amāuiuihia tō’u vārua i te māuiui mure ’ore ; ’ua haruhia mai rā vau, ’e ’aita tō’u vārua e māuiui fa’ahou.</p>
            <p class="verse"><strong>30</strong> ’Ua pāto’i na vau i tō’u Tāra’ehara, ’e ’ua huna na ho’i au i tei parauhia mai e tō tātou ra mau metua ; i teienei rā, ’ia ’ite rātou ē, e tae mai ’oia, ’e tē ha’amana’o nei ā ’oia i te mau ta’ata ato’a tāna i hāmani ra, ’e e fa’a’ite mai ’oia iāna iho i te mau ta’ata ato’a.</p>
            <p class="verse"><strong>31</strong> ’Oia ïa, e pi’o te mau turi ato’a i raro, ’e e fā’i ho’i te mau vaha ato’a i mua iāna ra. ’Oia ïa, ’ia tae i te mahana hope’a ra, ’ia ti’a mai te mau ta’ata ato’a ’ia ha’avāhia e ana ra, ’ei reira rātou e fā’i ai ē, ’o ’oia te Atua ; ’ei reira ato’a ho’i rātou ’o tei ’ore i ’ite i te Atua i teie nei ao, e fā’i ai ē, ’ua tano i te ha’avāra’a nō te fa’autu’ara’a mure ’ore ’ia ma’iri mai i ni’a iho ia rātou ; ’e e ’āueue, e rurutaina, ’e e fa’a’ōtemutemu ho’i rātou i raro a’e i te hi’ora’a a tōna mata ’imi māite ra.</p>
            <p class="verse"><strong>32</strong> ’E i teienei, i muri a’era, ’ua ha’amata ihora Alama ’e rātou ato’a ho’i tei pīha’i iho ia Alama i te tau i fā mai ai te melahi ia rātou ra, i te ha’api’i atu i te mau ta’ata ; i te haerera’a ē ’ati noa a’e te fenua ato’a, i te fa’a’itera’a atu i te mau ta’ata ato’a i te mau mea tā rātou i fa’aro’o ’e i hi’o, ’e i te poro-haere-ra’a i te parau a te Atua ma te ’ati rahi, ’e ’ua hāmani-’ino-rahi-hia rātou e te feiā ti’aturi ’ore, ’e ’ua papa’ihia mai ho’i e taua mau ta’ata e rave rahi ra.</p>
            <p class="verse"><strong>33</strong> ’E noa atu ā teie mau mea nei, ’ua tāmāhanahana rahi rātou i te ’ēkālesia, i te ha’apūaira’a i tō rātou fa’aro’o, ’e i te tītaura’a atu ia rātou ma te fa’a’oroma’i rahi ’e te māuiui rahi ’ia ha’apa’o i te mau fa’auera’a a te Atua.</p>
            <p class="verse"><strong>34</strong> E to’omaha ho’i o rātou e mau tamaiti ïa nā Mosia ; ’e tō rātou mau i’oa ’o Amona, ’e ’o Aarona, ’e ’o Omonera, ’e ’o Himeni ; ’o teie ïa te mau i’oa o te mau tamaiti a Mosia.</p>
            <p class="verse"><strong>35</strong> ’E ’ua haere rātou ē ’ati noa a’e te fenua nō Zarahemela, ’e i rotopū i te mau ta’ata ato’a i raro a’e i te fa’aterera’a a te ari’i ra ’o Mosia ; i te ’imi-māite-ra’a ’ia fa’a’ore i te mau ’ino tā rātou i rave i te ’ēkālesia ; i te fā’ira’a i tā rātou mau hara ato’a, i te fa’a’itera’a atu i te mau mea tā rātou i ’ite, ’e i te ha’amāramaramara’a atu ho’i i te mau tohura’a ’e te mau pāpa’ira’a mo’a i te mau ta’ata ato’a i hina’aro ’ia fa’aro’o mai ia rātou ra.</p>
            <p class="verse"><strong>36</strong> ’E nō reira ’ua riro ihora rātou ’ei mau mauha’a i roto i te rima o te Atua i te arata’ira’a i te mau ta’ata e rave rahi i te ’ite i te parau mau, ’oia ïa, i te ’ite i tō rātou Tāra’ehara.</p>
            <p class="verse"><strong>37</strong> ’E ’ua ha’amaita’ihia rātou ! Nō te mea ’ua fa’a’ite atu rātou i te parau hau ; ’ua fa’a’ite atu ho’i rātou i te mau parau maita’i nō te maita’i ; ’e ’ua fa’a’ite atu ho’i rātou i te mau ta’ata ē, tē fa’atere ari’i nei te Fatu.</p>
            <p class="verse">’Ua haere atu te mau tamaiti a Mosia e ha’api’i i te mau ’āti Lamana—’Ua fa’a’ohipa Mosia i nā ’ōfa’i e piti e fa’a’ohipahia e te hō’ē hi’o nō te ’īriti i te mau ’api a te ’āti Iareda. Fātata 92H.M.</p>
            <p class="verse">=== Mosiah Chapitre 28 ===</p>
            <p class="verse"><strong>1</strong> I teienei, i muri a’era, ’ia oti a’era teie mau mea i te ravehia ’e te mau tamaiti a Mosia ra, ’ua rave ihora rātou i te tahi pae iti o te mau ta’ata ’e ’ua ho’i fa’ahou atu ra i tō rātou metua tāne, i te ari’i, ’e ’ua hina’aro rātou iāna ’ia fa’ati’a mai ia rātou ’ia haere atu rātou ’e teie mau ta’ata tā rātou i mā’iti, i ni’a i te fenua ra nō Nephi, ’ia ti’a ia rātou ’ia a’o atu i te mau mea tā rātou i fa’aro’o, ’e ’ia fa’a’ite atu ho’i i te parau a te Atua i tō rātou ra mau taea’e, i te mau ’āti Lamana—</p>
            <p class="verse"><strong>2</strong> Penei a’e ’o te fa’afāriu mai rātou ia rātou i te ’ite i te Fatu tō rātou Atua, ’e ’ia ’ite ho’i rātou i te mau ’ohipa ’ī’ino a tō rātou ra mau metua ; ’e penei a’e ho’i ’o te fa’a’orehia tō rātou ’ino’ino i te mau ’āti Nephi, ’e ’ia fa’afāriuhia mai ho’i rātou ’ia ’oa’oa i te Fatu tō rātou Atua, ’e ’ia riro rātou ’ei mau hoa te tahi i te tahi, ’e ’ia fa’a’orehia te mau mārōra’a i ni’a i te mau fenua ato’a tā te Fatu tō rātou Atua i hōro’a mai ia rātou.</p>
            <p class="verse"><strong>3</strong> I teienei ’ua hina’aro rātou ’ia a’ohia atu te parau nō te fa’aorara’a i te mau ta’ata ato’a, ’aita roa ho’i rātou i hina’aro ’ia pohe te vārua o te hō’ē noa atu ta’ata ; ’oia ïa, ’ia mana’o rātou nō ni’a i te hō’ē vārua ta’ata ’o tē fa’a’oroma’i i te māuiui hope ’ore, ’ua fa’a’āueue ïa ’e ’ua fa’arurutaina te reira ia rātou.</p>
            <p class="verse"><strong>4</strong> ’E ’ua nā reira te Vārua o te Fatu i te ’ohipa i ni’a iho ia rātou, e mau ta’ata hara ’ino roa ho’i rātou. ’E nō te aroha mure ’ore o te Fatu i fa’aora noa ai ’oia ia rātou ; ’āre’a rā ’ua fāri’i tō rātou vārua i te mamae rahi nō tā rātou mau ’ohipa ’ī’ino, i te mamae rahi ’e te mata’u ’o te ti’avaruhia rātou i rāpae ē a muri noa atu.</p>
            <p class="verse"><strong>5</strong> ’E i muri a’era ’ua tītau māite atu ra rātou i tō rātou metua tāne i te mahana e rave rahi ’ia fa’ati’a mai ia rātou ’ia haere atu i te fenua ra nō Nephi.</p>
            <p class="verse"><strong>6</strong> ’E ’ua haere atu ra te ari’i ra ’o Mosia ’e ’ua ani atu ra i te Fatu, mai te mea e mea ti’a iāna ’ia tu’u atu i tāna mau tamari’i tamāroa ’ia haere atu i rotopū i te mau ’āti Lamana nō te a’o haere i te parau.</p>
            <p class="verse"><strong>7</strong> ’E ’ua parau mai ra te Fatu ia Mosia : ’A tu’u ia rātou ’ia haere atu, ’e e rave rahi ta’ata ’o tē ti’aturi i tā rātou mau parau, ’e e roa’a ia rātou te ora mure ’ore ; ’e nā’u ho’i e fa’aora i tā ’oe mau tamari’i tamāroa i te rima o te mau ’āti Lamana.</p>
            <p class="verse"><strong>8</strong> ’E i muri a’era, ’ua fa’ati’a atu ra Mosia ia rātou ’ia haere ’e ’ia rave mai te au i tā rātou anira’a.</p>
            <p class="verse"><strong>9</strong> ’E ’ua tere atu ra rātou i roto i te mēdēbara, nō te haere atu e a’o haere i te parau i rotopū i te mau ’āti Lamana ; ’e e fa’a’ite atu vau i te ’ā’amu nō tā rātou mau ’ohipa i rave i muri nei.</p>
            <p class="verse"><strong>10</strong> I teienei ’aita tā te ari’i ra ’o Mosia e tamari’i tamāroa nō te hōro’a atu i tōna bāsileia, nō te mea ’aita roa te hō’ē o tāna mau tamari’i tamāroa i hina’aro ’ia fāri’i i te bāsileia.</p>
            <p class="verse"><strong>11</strong> Nō reira ’ua rave ’oia i te mau pāpa’a parau i ’ō’otihia i ni’a i te mau ’api veo, ’e te mau ’api ho’i a Nephi, ’e te mau mea ato’a ho’i tāna i ha’apa’o ’e i fa’aherehere mai te au i te mau fa’auera’a a te Atua, i muri iho i te ’īritira’ahia ’e te pāpa’ira’ahia te mau pāpa’a parau i ’ō’otihia i ni’a i te mau ’api ’auro ra, ’e tei ’iteahia ho’i e te mau ta’ata o Limehi ra, ’e tei hōro’ahia ho’i iāna e te rima o Limehi.</p>
            <p class="verse"><strong>12</strong> ’E i nā reira ’oia nō te hina’aro rahi o tōna ra mau ta’ata ; ’e ’ua hina’aro mau ho’i rātou ’ia ’ite i te parau nō nō ni’a i taua mau ta’ata i ha’amouhia.</p>
            <p class="verse"><strong>13</strong> ’E i teienei ’ua ’īriti ’oia i te reira nā roto i te tauturura’a a nā ’ōfa’i e piti i ha’amauhia i ni’a i nā hiti e piti o te vaira’a menemene ra.</p>
            <p class="verse"><strong>14</strong> I teienei ’ua fa’aineinehia teie mau mea mai te mātāmua mai ā, ’e ’ua tu’uhia mai ho’i mai terā u’i i terā u’i, ’ei rāve’a nō te ’īritira’a i te mau reo.</p>
            <p class="verse"><strong>15</strong> ’E ’ua ha’apa’ohia te reira ’e ’ua fa’ahereherehia ho’i e te rima o te Fatu, ’ia ti’a iāna ’ia fa’a’ite atu i te mau ta’ata ato’a ’o tē pārahi i ni’a i te fenua i te mau ’ohipa ’ī’ino ’e te mau ’ohipa vi’ivi’i a tōna ra mau ta’ata.</p>
            <p class="verse"><strong>16</strong> ’E ’o te ta’ata ho’i tei iāna teie mau mea ra, ’ua parauhia ïa ’oia e hi’o, mai te au i te peu i te tau tahito ra.</p>
            <p class="verse"><strong>17</strong> I teienei i muri iho i tō Mosia ’īritira’a i teie mau pāpa’a parau, inaha, ’ua tuatāpapa mai te reira i te ’ā’amu nō te mau ta’ata i ha’amouhia, mai te tau i ha’amouhia ai rātou ra, ē tae roa atu i mua i te patura’ahia o te pare rahi ra, i te tau i fa’ahuru ’ē ai te Fatu i te reo o te mau ta’ata ’e ’ua ha’apurarahia rātou i te ātea nā roto i te ao ato’a nei, ’oia ïa, ’e mai reira ē tae roa atu i te hāmanira’ahia o Adamu.</p>
            <p class="verse"><strong>18</strong> I teienei ’ua fa’atupu teie ’ā’amu i te ’oto rahi i roto i te mau ta’ata o Mosia, ’oia ïa, ’ua ’ī roa rātou i te ’oto ; ’āre’a rā ’ua hōro’a mai te reira i te ’ite rahi ia rātou, ’e nā roto ho’i i te reira ’ua pōpou rātou.</p>
            <p class="verse"><strong>19</strong> ’E pāpa’ihia teie ’ā’amu i muri nei ; inaha ho’i, e mea ti’a roa ’ia ’ite te mau ta’ata ato’a i te mau mea i pāpa’ihia i roto i teie nei ’ā’amu.</p>
            <p class="verse"><strong>20</strong> ’E i teienei, mai tā’u i parau iho nei ia ’outou, ’ia oti a’era teie mau mea i te ravehia e te ari’i ra ’o Mosia, ’ua rave ihora ’oia i te mau ’api veo, ’e te mau mea ato’a i pāpa’ihia e ana ra, ’e ’ua tu’u atu ra ia Alama, te tamaiti a Alama ra ; ’oia ïa, te mau pāpa’a parau ato’a, ’e nā ’īriti parau ho’i, ’e ’ua tu’u atu ra iāna ra, ’e ’ua fa’aue atu ra iāna ’ia ha’apa’o ’e ’ia fa’aherehere i te reira, ’e ’ia ha’apa’o ato’a ’oia i te pāpa’a parau nō te mau ta’ata, ’e ’ia tu’u i te reira i terā u’i ’e i terā u’i, mai tei tu’uhia mai ra mai te tau i fa’aru’e ai Lehi i Ierusalema ra.</p>
            <p class="verse">’Ua ’ōpua Mosia ’ia mā’itihia te mau ha’avā nō te mono i te ari’i—E arata’i te mau ari’i parauti’a ’ore i tō rātou mau ta’ata i roto i te hara—’Ua mā’itihia Alama tamaiti ’ia riro ’ei ha’avā rahi nā roto i te reo o te mau ta’ata—E tahu’a rahi ato’a ’oia nō te ’Ēkālesia—’Ua pohe Alama te metua ’e ’o Mosia. Fātata 92–91H.M.</p>
            <p class="verse">=== Mosiah Chapitre 29 ===</p>
            <p class="verse"><strong>1</strong> I teienei ’ia oti a’era teie mau mea i te ravehia e Mosia, ’ua fa’atae atu ra ’oia i te parau i te mau fenua ē ’ati noa a’e, i rotopū i te mau ta’ata ato’a, ’ia ’ite i tō rātou mana’o ē, ’o vai te tano ’ia riro ’ei ari’i nō rātou.</p>
            <p class="verse"><strong>2</strong> ’E i muri a’era, ’ua tae mai ra te reo o te mau ta’ata i te nā-’ō-ra’a mai ē : ’Ua hina’aro mātou i tā ’oe tamaiti ia Aarona ’ia riro ’ei ari’i ’e ’ei tāvana nō mātou.</p>
            <p class="verse"><strong>3</strong> I teienei ’ua reva atu Aarona i te fenua ra nō Nephi, nō reira ’aita i ti’a i te ari’i ’ia tu’u atu i te bāsileia i ni’a iāna ; ’e ’aita ho’i ’o Aarona i hina’aro i te bāsileia i ni’a iāna ; ’e ’aita ato’a ho’i te hō’ē o te mau tamaiti a Mosia i hina’aro ’ia tu’uhia te bāsileia i ni’a iho ia rātou.</p>
            <p class="verse"><strong>4</strong> Nō reira ’ua fa’atae fa’ahou atu ra te ari’i ra ’o Mosia i te parau i rotopū i te mau ta’ata ; ’oia ïa, te parau i pāpa’ihia tāna i fa’atae atu i rotopū i te mau ta’ata. E teie te mau parau i pāpa’ihia, ’o tei nā ’ō atu ē :</p>
            <p class="verse"><strong>5</strong> Inaha, e tō’u mau ta’ata, ’oia ho’i e tō’u mau taea’e ē, ’ua fa’ariro ho’i au ia ’outou mai te reira te huru, tē hina’aro nei au ’ia feruri māite ’outou i te mea i anihia ia ’outou ’ia feruri—no te mea tē hina’aro na ’outou i te hō’ē ari’i.</p>
            <p class="verse"><strong>6</strong> I teienei tē parau atu nei au ia ’outou na, ’ua pāto’i mai te ta’ata ’o tē tano mau ’ia fāri’i i teie nei bāsileia, ’e ’aita roa ’oia i hina’aro ’ia rave i te bāsileia i ni’a iho iāna.</p>
            <p class="verse"><strong>7</strong> ’E i teienei, mai te mea e mā’itihia te tahi ’ē atu ’ei mono nōna, inaha, tē mata’u nei au ’o te tupu te mārōra’a i rotopū ia ’outou na. ’O vai ho’i ïa tei ’ite ē, e’ita e tupu te riri o tā’u ra tamaiti nōna te bāsileia ’e ’a arata’i ’ē atu ai i te tahi pae o teie nei mau ta’ata nā muri iho iāna, ’e nā te reira e fa’atupu i te mau tama’ira’a ’e te mau mārōra’a i rotopū ia ’outou, ’e nā te reira ho’i e ha’amani’i i te toto rahi ’e te ha’api’ira’a ho’i i te ’ē’a o te Fatu ra ; ’oia ïa, ’e e ha’amou i te vārua o te mau ta’ata e rave rahi.</p>
            <p class="verse"><strong>8</strong> I teienei tē parau atu nei au ia ’outou na, ’ia vai pa’ari tātou ’e ’ia feruri tātou i teie nei mau mea, e’ita ho’i i te mea ti’a ia tātou ’ia ha’amou i tā’u tamaiti, ’e e’ita ho’i i te mea ti’a ia tātou ’ia ha’amou i te tahi atu ta’ata mai te mea e mā’itihia ’oia ’ei mono nōna ra.</p>
            <p class="verse"><strong>9</strong> ’E mai te mea e fāriu fa’ahou tā’u ra tamaiti i tōna ra te’ote’o ’e te mea faufa’a ’ore ra, e tātarahapa ïa ’oia i te mau mea tāna i parau ra ; ’e ’a ani mai ai i tōna ti’ara’a nō te bāsileia, ’e nā te reira e fa’atupu i roto iāna ’e i teie nei feiā ho’i i te mau hara e rave rahi.</p>
            <p class="verse"><strong>10</strong> ’E i teienei ’ia pa’ari tātou i te hi’o-ātea-ra’a atu i teie nei mau mea, ’e ’ia rave tātou i te mea au nō te fa’atupu i te hau o teie nei feiā.</p>
            <p class="verse"><strong>11</strong> Nō reira, e riro noa vau ’ei ari’i nō ’outou ē hope noa atu te toe’a o tō’u nei pu’e mahana ; ’āre’a rā, ’ia fa’ata’a tātou i te tahi mau ha’avā, nō te ha’avā i teie mau ta’ata mai te au i tā tātou ture ; ’e e fa’anahonaho ’āpī tātou i te mau ’ohipa a teie nei mau ta’ata, ’e e fa’ata’a tātou i te mau ta’ata ’aravihi ’ei mau ha’avā, ’e nā rātou e ha’avā i teie mau ta’ata mai te au i te mau fa’auera’a a te Atua.</p>
            <p class="verse"><strong>12</strong> I teienei e mea maita’i a’e i te ta’ata ’ia ha’avāhia e te Atua i te ha’avāhia e te ta’ata nei, e mea parauti’a ho’i te mau ha’avāra’a a te Atua i te mau taime ato’a, ’āre’a rā tā te ta’ata nei mau ha’avāra’a e ’ere ïa i te mea parauti’a i te mau taime ato’a.</p>
            <p class="verse"><strong>13</strong> Nō reira, ’āhiri e noa’a ia ’outou te tahi mau ta’ata parauti’a ’ei mau ari’i nō ’outou, ’e ’o tē ha’amau i te mau ture a te Atua, ’e ’o tē ha’avā i teie nei mau ta’ata mai te au i tāna ra mau fa’auera’a ; ’oia ïa, ’āhiri e noa’a ia ’outou te tahi mau ta’ata ’ei mau ari’i nō ’outou ’e ’o tē rave mai tā tō’u metua tāne ra ’o Beniamina i rave nō teie nei mau ta’ata—tē parau atu nei au ia ’outou, ’āhiri e ti’a mai te reira te huru i te mau taime ato’a, e mea maita’i ïa ’ia vai noa te mau ari’i nō te fa’atere i ni’a a’e ia ’outou.</p>
            <p class="verse"><strong>14</strong> ’E ’ua rave ato’a vau iho i te ’ohipa ma tō’u mana ato’a ’e tō’u mau ’ite ato’a, nō te ha’api’i atu ia ’outou i te mau fa’auera’a a te Atua, ’e nō te fa’atupu i te hau i ni’a i te fenua ē ’ati noa a’e, ’ia ’ore te mau tama’i, ’e te mau mārōra’a, ’e te ’eiā, ’e te ’eiā haru, ’e te taparahira’a ta’ata, ’e te mau huru ’ohipa ’ī’ino ato’a.</p>
            <p class="verse"><strong>15</strong> ’E te ta’ata ho’i ’o tē rave i te mau ’ohipa ’ī’ino ra, ’o tā’u ïa e fa’autu’a mai te au i te hara o tāna i rave, mai te au i te ture i hōro’ahia mai ia tātou ’e tō tātou ra mau metua.</p>
            <p class="verse"><strong>16</strong> I teienei tē parau atu nei au ia ’outou, nō te mea e ’ere te mau ta’ata ato’a i te mea parauti’a, e’ita ïa i te mea au ’ia fa’ati’a ’outou i te hō’ē ta’ata ’e ’aore rā i te tahi mau ta’ata ’ei ari’i ’e ’aore rā ’ei mau ari’i nō te fa’atere i ni’a a’e ia ’outou.</p>
            <p class="verse"><strong>17</strong> Inaha ho’i, e aha te rahira’a o te mau ’ohipa ’ī’ino tā te hō’ē ari’i parauti’a ’ore e rave, ’oia ïa, ’o te hō’ē ha’amoura’a rahi ïa !</p>
            <p class="verse"><strong>18</strong> ’Oia ïa, ’a ha’amana’o na i te ari’i ra ia Noa, i tāna mau ’ohipa ’ī’ino ’e tāna mau ’ohipa vi’ivi’i ; ’e i te ’ohipa ’ī’ino ’e te mau ’ohipa vi’ivi’i a tōna ra mau ta’ata. Inaha, e ha’amoura’a rahi tei tae mai i ni’a iho ia rātou ; ’e nō tā rātou mau ’ohipa ’ī’ino ’ua fāri’i rātou i te fa’atītīra’a.</p>
            <p class="verse"><strong>19</strong> ’E ’āhiri ’aita te āraira’a a Tei Hamani ia rātou ra ’o tei ’ī i te pa’ari, nō tā rātou tātarahapa mau, ’ua vai noa ïa rātou i roto i te fa’atītīra’a ē tae roa mai i teienei.</p>
            <p class="verse"><strong>20</strong> Inaha rā, ’ua fa’aora ’oia ia rātou nō te mea ’ua fa’aha’eha’a rātou ia rātou iho i mua iāna ; ’e nō te mea ho’i ’ua ti’aoro māite atu rātou iāna i fa’aora ai ’oia ia rātou i te fa’atītīra’a ; ’e nō reira ’ua fa’a’ohipa te Fatu i tōna mana i roto i te mau mea ato’a i rotopū i te mau tamari’i a te ta’ata nei, i te fa’atorora’a mai i te rima nō te aroha ia rātou ’o tē ti’aturi iāna ra.</p>
            <p class="verse"><strong>21</strong> ’E inaha, tē parau atu nei au ia ’outou, ’aita roa e ti’a ia ’outou ’ia fa’a’ore i te mana o te hō’ē ari’i parauti’a ’ore, maori rā nā roto i te mārōra’a rahi ’e te ha’amani’ira’a rahi i te toto.</p>
            <p class="verse"><strong>22</strong> Inaha ho’i, tei roto tōna mau hoa i te mau ’ohipa ’ī’ino, ’e te ha’a’atihia ra ho’i ’oia e tōna mau tīa’i ; ’e tē vāvāhi ra ’oia i te mau ture a te feiā i fa’atere na ma te parauti’a nā mua a’e iāna ra ; ’e tē ta’ata’ahi ra ’oia i raro a’e i tōna ’āvae i te mau fa’auera’a a te Atua ;</p>
            <p class="verse"><strong>23</strong> ’E ’ua ha’amana ’oia i te mau ture, ’e ’ua fa’atae atu i te reira i rotopū i tōna mau ta’ata ; ’oia ïa, i te mau ture ’ia au i tāna ihora mau ’ohipa parauti’a ’ore ; ’e te mau ta’ata ho’i ’o tē ’ore e ha’apa’o i tāna ra mau ture, e ha’amouhia ïa rātou ; ’e te mau ta’ata ho’i ’o tē mārō mai iāna, e tono atu ïa ’oia i tāna ra mau nu’u fa’ehau nō te ’aro atu ia rātou, ’e mai te mea e ti’a iāna, e ha’amou roa ’oia ia rātou ; e mea nā reira te hō’ē ari’i parauti’a ’ore i te ha’api’o i te mau haere’a o te mau ta’ata parauti’a ato’a.</p>
            <p class="verse"><strong>24</strong> ’E i teienei inaha tē parau atu nei au ia ’outou, e ’ere i te mea ti’a ’ia tae mai te reira mau ’ohipa vi’ivi’i i ni’a iho ia ’outou.</p>
            <p class="verse"><strong>25</strong> Nō reira, ’ia mā’iti ’outou nā roto i te reo o teie nei mau ta’ata, i te mau ha’avā, ’ia ha’avāhia ’outou mai te au i te mau ture i hōro’ahia mai ia ’outou e tō tātou ra mau metua, e mea parau mau te reira, ’e ’ua hōro’ahia mai ho’i ia rātou e te rima o te Fatu.</p>
            <p class="verse"><strong>26</strong> I teienei, e ’ere i te mea mātauhia ’ia tītau atu te reo o te mau ta’ata i te mea au ’ore i te mea ti’a ; ’āre’a rā e mea mātauhia i te pae iti o te mau ta’ata ’ia tītau i te mea ti’a ’ore ; nō reira teie tā ’outou e ha’apa’o ’e e fa’ariro ’ei ture nā ’outou—’ia fa’atere ’outou i tā ’outou mau ’ohipa nā roto i te reo o te mau ta’ata.</p>
            <p class="verse"><strong>27</strong> ’E ’ia tae i te taime e mā’iti ai te reo o te mau ta’ata i te mau ’ohipa ’ī’ino, ’ei reira ato’a ïa te taime e tae mai ai te mau ha’avāra’a a te Atua i ni’a iho ia ’outou, ’oia ïa, te reira ato’a ïa te taime e tāho’o mai ai ’oia ia ’outou i te ha’amoura’a rahi, mai tāna ho’i i tāho’o a’enei i teie nei fenua.</p>
            <p class="verse"><strong>28</strong> ’E i teienei mai te mea tē vai ra tō ’outou mau ha’avā, ’e ’aita rātou e ha’avā ia ’outou mai te au i te ture i hōro’ahia mai, ’ua ti’a ïa ia ’outou ’ia tu’u atu ia rātou ’ia ha’avāhia e te hō’ē ha’avā rahi a’e.</p>
            <p class="verse"><strong>29</strong> Mai te mea ē ’aita tō ’outou mau ha’avā rahi e ha’avā ma te rave i te mau ha’avāra’a parauti’a, e ha’aputuputu ’āmui mai ïa ’outou i te mau ha’avā ri’i, ’e nā rātou ïa e ha’avā i tō ’outou mau ha’avā rahi, mai te au i te reo o te mau ta’ata.</p>
            <p class="verse"><strong>30</strong> ’E tē fa’aue atu nei au ia ’outou na ’ia rave i teie nei mau mea ma te mata’u i te Fatu ; ’e tē fa’aue atu nei ho’i au ia ’outou na ’ia rave i teie nei mau mea, ’e ’eiaha tō ’outou ’ei ari’i ; ’e ’ia rave teie nei feiā i te mau hara ’e te mau ’ohipa ’ī’ino, e tāho’ohia ïa te reira i ni’a i tō rātou iho mau upo’o.</p>
            <p class="verse"><strong>31</strong> Inaha ho’i tē parau atu nei au ia ’outou na, nā te mau ’ohipa ’ī’ino a te mau ari’i i fa’atupu i te mau hara a te mau ta’ata e rave rahi ; nō reira e hurihia tā rātou mau ’ohipa ’ī’ino i ni’a iho i te upo’o o tō rātou ra mau ari’i.</p>
            <p class="verse"><strong>32</strong> ’E i teienei ’ua hina’aro vau ’ia fa’a’orehia teie mea ’aifāito ’ore i ni’a i te fenua nei, ’e i rotopū ho’i i tō’u teie nei mau ta’ata ; ’āre’a rā ’ua hina’aro vau ’ia vai noa teie nei fenua ’ei fenua ti’amā, ’e ’ia fa’ati’ahia te ta’ata ato’a i tā rātou mau tufa’a ’e i tō rātou iho mau hina’aro ato’a, ’ia au ho’i i te hina’aro o te Fatu ’ia pārahi noa ’e ’ia fāri’i tātou i teie nei fenua ’ei ’āi’a nō tātou ; ’oia ïa, ’a pārahi noa ai te hō’ē toe’a o tō tātou hua’ai i ni’a i te fenua.</p>
            <p class="verse"><strong>33</strong> ’E e rave rahi atu ā mea tā te ari’i Mosia i pāpa’i atu ia rātou, i te ha’amahorara’a atu i te mau tāmatara’a ’e te mau fifi ho’i o te ari’i parauti’a ; ’oia ho’i te māuiui o te vārua i tō rātou mau ta’ata, ’e te mau amuamura’a a te mau ta’ata i tō rātou ari’i ; ’e ’ua fa’a’ite pāpū atu ’oia i te reira ia rātou.</p>
            <p class="verse"><strong>34</strong> ’E ’ua fa’a’ite atu ho’i ’oia ia rātou ē, e mea au ’ore taua mau mea ra, ’āre’a rā e tae te hōpoi’a i ni’a i te mau ta’ata ato’a e ti’a ai, ’ia ti’a i te ta’ata tāta’itahi ’ia amo i tāna tufa’a.</p>
            <p class="verse"><strong>35</strong> ’E ’ua ha’amahora ato’a atu ra ’oia i mua ia rātou pā’āto’a i te mau fifi tā rātou e fāri’i nā roto i te hō’ē ari’i parauti’a ’ore nō te fa’atere ia rātou ;</p>
            <p class="verse"><strong>36</strong> ’Oia ïa, i te tā’āto’ara’a nō tāna mau ’ohipa ’ī’ino ’e te mau ’ohipa vi’ivi’i, ’e te tā’āto’ara’a nō te mau ’arora’a ’e te mau mārōra’a, ’e te ha’amani’ira’a toto, ’e te ’eiā, ’e te ’eiā haru, ’e te tai’ata, ’e te mau huru ’ohipa ’ī’ino ato’a ’o tē ’ore e ti’a ’ia tai’ohia—ma te fa’a’ite atu ia rātou ē, e mea ti’a roa ’ia fa’a’orehia teie mau mea, ’e e mea au ’ore rahi ho’i te reira i te mau fa’auera’a a te Atua.</p>
            <p class="verse"><strong>37</strong> ’E i teienei, i muri a’era, ’ia fa’aoti a’era te ari’i Mosia i te fa’atae atu i teie mau mea i rotopū i te mau ta’ata, ’ua ti’aturi ihora rātou i te parau mau nō tāna mau parau.</p>
            <p class="verse"><strong>38</strong> Nō reira ’ua ha’apae rātou i tō rātou mau hina’aro nō te hō’ē ari’i, ’e ’ua hina’aro māite atu ra rātou ’ia ’aifāito tō te mau ta’ata ato’a huru i ni’a i te fenua tā’āto’a ; ’oia ïa, ’e ’ua fa’a’ite mai ra te mau ta’ata ato’a i tō rātou hina’aro ’ia fa’autu’ahia rātou nō tā rātou iho mau hara.</p>
            <p class="verse"><strong>39</strong> Nō reira, i muri a’era ’ua ha’aputuputu mai ra rātou ia rātou iho i roto i te mau pupu i ni’a i te fenua ato’a ē ’ati noa a’e, nō te fa’a’ite mai i tō rātou mau mana’o nō ni’a i te mau ta’ata e ti’a ’ia riro ’ei mau ha’avā nō rātou, nō te ha’avā ia rātou mai te au i te ture i hōro’ahia mai ia rātou ra ; ’e ’ua ’oa’oa roa a’era rātou nō te ti’amāra’a i hōro’ahia mai ia rātou ra.</p>
            <p class="verse"><strong>40</strong> ’E ’ua tupu ihora tō rātou aroha rahi ia Mosia ; ’oia ïa, ’ua fa’ariro rātou iāna ’ei ta’ata rahi atu i te tahi atu mau ta’ata ; ’e ’aita rātou i mana’o noa a’e ē ’ua riro ’oia ’ei ari’i fa’ahepo ’o tei tītau i te faufa’a, ’oia ïa, i te tao’a ti’a ’ore e vi’ivi’i ai te vārua ; ’e ’aita roa ’oia i tītau i te tao’a ia rātou, ’e ’aita ho’i ’oia i pōpou i te ha’amani’i i te toto ; ’āre’a rā ’ua fa’atupu ’oia i te hau i ni’a i te fenua, ’e ’ua fa’ati’a ’oia i tōna mau ta’ata ’ia fa’aorahia i te mau huru fa’atītīra’a ato’a ; nō reira ’ua fa’ariro rātou iāna, ’oia ïa, ’ei mea maita’i roa, ’e te fa’ahiahia roa.</p>
            <p class="verse"><strong>41</strong> ’E i muri a’era ’ua fa’ata’a ihora rātou i te tahi mau ha’avā nō te fa’atere ia rātou, ’e nō te ha’avā ho’i ia rātou mai te au i te ture ; ’e ’ua nā reira rātou ē ’ati noa a’e te fenua tā’āto’a.</p>
            <p class="verse"><strong>42</strong> ’E i muri a’era ’ua fa’ata’ahia ihora Alama ’ia riro ’ei ha’avā rahi mātāmua, ’e e tahu’a rahi ato’a ho’i ’oia, ’e nā tōna metua tāne i fa’atōro’a iāna, ’e i hōro’a mai ho’i iāna i te fa’aterera’a nō ni’a i te mau ’ohipa ato’a a te ’ēkālesia.</p>
            <p class="verse"><strong>43</strong> ’E i teienei, i muri a’era, ’ua haere noa Alama nā te ’ē’a o te Fatu ra, ’e ’ua ha’apa’o ’oia i tāna ra mau fa’auera’a, ’e ’ua ha’avā ’oia i te mau ha’avāra’a parauti’a ; ’e ’ua vai tāmau noa te hau i ni’a i te fenua ē ’ati noa a’e.</p>
            <p class="verse"><strong>44</strong> ’E ’o te ha’amatara’a ïa nō te fa’aterera’a a te mau ha’avā ē ’ati noa a’e te fenua nō Zarahemela i rotopū i te mau ta’ata ato’a i parauhia te mau ’āti Nephi ; ’e ’o Alama te ha’avā rahi mātāmua.</p>
            <p class="verse"><strong>45</strong> ’E i teienei, i muri a’era, ’ua pohe ihora tōna metua tāne, i te va’u ’ahuru ’e ma piti o tōna ra matahiti, ’e ’ua ora noa ho’i ’oia ’ia tupu te mau fa’auera’a a te Atua.</p>
            <p class="verse"><strong>46</strong> ’E i muri a’era, ’ua pohe ato’a ihora Mosia, i te toru ’ahuru ’e ma toru o te matahiti nō tāna ra fa’aterera’a, ’oia ho’i, i te ono ’ahuru ’e ma toru o tōna ra matahiti ; ’e ’ia ’āmuihia te tā’āto’ara’a, e pae hānere ’e e iva ïa matahiti mai te tau i fa’aru’e ai Lehi i Ierusalema.</p>
            <p class="verse"><strong>47</strong> ’E ’o te hope’a te reira nō te fa’aterera’a a te mau ari’i i ni’a i te mau ta’ata o Nephi ; ’e ’o te hope’a ato’a ïa o te pu’e mahana o Alama, ’o tei fa’ati’a i tā rātou ’ēkālesia.</p>
            <p class="verse">Te Buka a Alamate Tamaiti a Alama</p>
            <p class="verse">Te ’ā’amu o Alama, te tamaiti a Alama, ’oia te ha’avā rahi mātāmua i ni’a a’e i te mau ta’ata o Nephi, ’e ’oia ato’a ho’i te tahu’a rahi i ni’a a’e i te ’Ēkālesia. Te ’ā’amu nō te fa’aterera’a a te mau ha’avā, ’e te mau ’arora’a ’e te mau mārōra’a ho’i i rotopū i te mau ta’ata. ’E te hō’ē ato’a ’ā’amu nō te hō’ē ’arora’a i rotopū i te mau ’āti Nephi ’e te mau ’āti Lamana, mai te au i te pāpa’a parau a Alama, ’oia te ha’avā rahi mātāmua.</p>
            <p class="verse">=== Alma Chapitre 1 ===</p>
            <p class="verse"><strong>1</strong> I teienei, i muri a’era, i te matahiti mātāmua nō te fa’aterera’a te mau ha’avā i ni’a i te mau ta’ata o Nephi, ’e mai teie taime atu, i haere na te ari’i ra ’o Mosia nā te ’ē’a i haerehia ’e tō te ao ato’a nei, i ’aro na ’oia i te tama’i maita’i, i haere na ’oia ma te parauti’a i mua i te Atua, ’e ’aita ’oia i vaiiho i te hō’ē ta’ata nō te fa’atere ’ei mono nōna ; ’āre’a rā ’ua fa’ati’a ’oia i te tahi mau ture, ’e ’ua fāri’ihia te reira e te mau ta’ata ; nō reira ’ua ti’a roa ia rātou ’ia ha’apa’o i te mau ture tāna i ha’amau.</p>
            <p class="verse"><strong>2</strong> ’E i muri a’era, i te matahiti mātāmua nō te fa’aterera’a a Alama i te pārahira’a ha’avā, ’ua ’āfa’ihia mai ra te hō’ē ta’ata i mua iāna ’ia ha’avāhia, e ta’ata rahi ’oia ’e te tu’iro’o ho’i nō tōna pūai rahi.</p>
            <p class="verse"><strong>3</strong> ’E ’ua haere ’oia i rotopū i te mau ta’ata i te a’ora’a atu ia rātou i tei parauhia e ana e parau nā te Atua, ’e te fa’a’inora’a i te ’ēkālesia ; ’e te paraura’a i te mau ta’ata e mea ti’a i te mau tahu’a ’e te mau ’orometua ato’a ’ia riro ’ei feiā auhia, ’e e ’ere i te mea ti’a ia rātou ’ia rave i te ’ohipa i tō rātou iho rima ; ’āre’a rā e mea ti’a ia rātou ’ia tauturuhia e te mau ta’ata.</p>
            <p class="verse"><strong>4</strong> ’E ’ua parau ato’a atu ’oia i te mau ta’ata, e fa’aorahia te mau ta’ata ato’a i te mahana hope’a, ’e ’eiaha rātou e mata’u ’e ’eiaha ho’i e rurutaina, ’ia fa’ateitei rā rātou i tō rātou upo’o i ni’a ma te ’oa’oa ; ’ua hāmani ho’i te Fatu i te mau ta’ata ato’a, ’e ’ua fa’aora ho’i i te mau ta’ata ato’a ; ’e i te hope’a ra, e noa’a i te mau ta’ata ato’a te ora mure ’ore.</p>
            <p class="verse"><strong>5</strong> ’E i muri a’era, ’ua ha’api’i ’oia i teie mau mea ’e e rave rahi tei ti’aturi i tāna mau parau, ’oia ïa e rave rahi tei ha’amata i te tauturu iāna ’e tei hōro’a atu i te moni nāna.</p>
            <p class="verse"><strong>6</strong> ’E ’ua ha’amata ihora ’oia i te fa’ateiteihia i te te’ote’o o tōna ’ā’au, ’e i te ’ō’omo i te mau ’ahu moni rahi, ’oia ïa, ’e ’ua ha’amata ihora ’oia i te fa’ati’a i te hō’ē ’ēkālesia i tei au i tāna i a’o ra.</p>
            <p class="verse"><strong>7</strong> ’E i muri a’era, ’a haere atu ai ’oia nō te a’o atu ia rātou ’o tei ti’aturi i tāna ra parau, ’ua fārerei a’era ’oia i te hō’ē ta’ata nō te ’ēkālesia a te Atua, ’oia ïa, i te hō’ē o tā rātou mau ’orometua ; ’e ’ua ha’amata ihora ’oia i te mārō ’ū’ana mai iāna, ’ia ti’a iāna ’ia arata’i ’ē atu i te mau ta’ata nō te ’ēkālesia ; ’ua pāto’i atu ra rā taua ta’ata ra iāna, ma te a’o atu iāna i te mau parau a te Atua.</p>
            <p class="verse"><strong>8</strong> I teienei ’o Gideona te i’oa o taua ta’ata ra ; ’e ’o ’oia ho’i tei riro na ’ei mauha’a i te rima o te Atua i te fa’aorara’a i te mau ta’ata o Limehi mai roto mai i te fa’atītīra’a.</p>
            <p class="verse"><strong>9</strong> I teienei, nō te mea ’ua pāto’i atu Gideona iāna ma te fa’a’ohipa i te mau parau a te Atua, ’ua riri ihora ’oia ia Gideona, ’e ’ua rave ihora ’oia i tāna ’o’e ’e ’ua ha’amata ihora i te tā’iri iāna. I teienei nō te mea ’ua ruhiruhiā roa Gideona, nō reira ’aita atu ra i ti’a iāna ’ia pāruru atu i tāna ra mau tā’irira’a, nō reira ’ua pohe ihora ’oia i te ’o’e.</p>
            <p class="verse"><strong>10</strong> ’E ’ua ravehia atu te ta’ata i taparahi iāna ’e te mau ta’ata o te ’ēkālesia, ’e ’ua ’āfa’ihia atu ’oia i mua ia Alama, ’ia ha’avāhia ’oia mai te au i te mau hara tāna i rave.</p>
            <p class="verse"><strong>11</strong> ’E i muri a’era, ’ua ti’a atu ra ’oia i mua ia Alama ’e ’ua pāruru iāna iho ma te mata’u ’ore.</p>
            <p class="verse"><strong>12</strong> ’Ua parau atu ra rā Alama iāna : Inaha, ’o teie te taime mātāmua i tupu ai te mau ’ohipa ha’avare a te mau tahu’a i rotopū i teie mau ta’ata. ’E inaha, e ’ere ’oe i te tahu’a ha’avare ana’e ra, ’ua tāmata rā ’oe i te ha’apūai i te ’ohipa ha’avare a te mau tahu’a ma te fa’a’ohipa i te ’o’e ; ’e ’ia ha’apūaihia te ’ohipa ha’avare a te mau tahu’a i rotopū i teie nei mau ta’ata, e ha’amou-roa-hia rātou.</p>
            <p class="verse"><strong>13</strong> ’E ’ua ha’amani’i ho’i ’oe i te toto o te hō’ē ta’ata parauti’a, ’oia ïa, te hō’ē ta’ata ’o tei rave i te ’ohipa maita’i e rave rahi i rotopū i teie nei mau ta’ata ; ’e ’ia fa’aora noa mātou ia ’oe na, e iri mai ïa tōna toto i ni’a ia mātou ’ei tāho’ora’a.</p>
            <p class="verse"><strong>14</strong> Nō reira ’ua fa’autu’ahia ’oe ’ia pohe, mai te au i te ture i hōro’ahia mai ia tātou e Mosia, ’oia tō tātou ari’i hope’a ; ’e ’ua fāri’ihia te reira e teie nei mau ta’ata ; nō reira e mea ti’a roa i teie nei mau ta’ata ’ia ha’apa’o i taua ture ra.</p>
            <p class="verse"><strong>15</strong> ’E i muri a’era, ’ua rave atu ra rātou iāna ; ’o Nehora tōna i’oa ; ’e ’ua hōpoi atu ra rātou iāna i ni’a i te tupua’i ’āivi i Maniti ra, ’e i reira ’ua tītauhia ’oia ’ia fā’i, ’e ’ua fā’i mai ’oia i mua i te mau ra’i ’e te fenua ē, e mea au ’ore tāna i ha’api’i i te mau ta’ata i tā te Atua ra parau ; ’e i reira ’oia i pohe ai i te hō’ē pohe ha’amā.</p>
            <p class="verse"><strong>16</strong> ’Āre’a rā, ’aita te reira i fa’a’ore i te ha’apararera’a i te ’ohipa ha’avare a te mau tahu’a i ni’a i te fenua ē ’ati noa a’e ; e rave rahi ho’i tei au i te mau mea faufa’a ’ore o te ao nei, ’e ’ua haere atu rātou ma te a’o haere i te mau ha’api’ira’a ha’avare ; ’e ’ua nā reira rātou ’ia noa’a te tao’a e te tura.</p>
            <p class="verse"><strong>17</strong> ’Āre’a rā, ’aita i ti’a ia rātou ’ia ha’avare noa, i mata’u ho’i rātou i te ture, mai te mea e ’itehia, ’ua fa’autu’ahia te mau ta’ata ha’avare ; nō reira ’ua fa’ahua a’o noa rātou mai te au i tō rātou ti’aturira’a ; ’e i teienei ’aita tō te ture e mana i ni’a i te hō’ē ta’ata nō tōna ti’aturira’a.</p>
            <p class="verse"><strong>18</strong> ’E ’aita ato’a i ti’a ia rātou ’ia ’eiā, i mata’u ho’i rātou i te ture ; nō te mea ’ua fa’autu’ahia rātou ’o tei ’eiā ; ’e ’aita ho’i i ti’a ia rātou ’ia rave huna noa, ’aita ato’a ’ia taparahi i te ta’ata, nō te mea ’o ’oia ’o tei taparahi i te ta’ata ra, ’ua fa’autu’ahia ïa ’oia ’ia pohe.</p>
            <p class="verse"><strong>19</strong> ’Āre’a rā, i muri a’era, ’ua ha’amata ihora te feiā e ’ere i tō te ’ēkālesia a te Atua ’ia hāmani ’ino i te feiā i roto i te ’ēkālesia a te Atua, ’e ’ua rave ho’i rātou i te i’oa o te Mesia i ni’a iho ia rātou.</p>
            <p class="verse"><strong>20</strong> ’Oia ïa, ’ua hāmani ’ino rātou ia rātou, ’e ’ua fa’a’ino ia rātou i te mau huru parau ato’a ra, ’e tē nā-reira-hia ra rātou nō tō rātou ha’eha’a ; nō te mea ’aita rātou i te’ote’o i roto i tō rātou iho ’ā’au, ’e nō te mea ho’i ’ua ha’api’i atu rātou i te parau a te Atua, te tahi i te tahi, ma te moni ’ore e ma te ho’o ’ore.</p>
            <p class="verse"><strong>21</strong> I teienei tē vai ra te hō’ē ture ’eta’eta i rotopū i te mau ta’ata nō te ’ēkālesia, ’oia ho’i ’eiaha te hō’ē ta’ata nō te ’ēkālesia e ti’a mai nō te hāmani ’ino i te feiā i rāpae i te ’ēkālesia, e ’eiaha ho’i te hāmani-’ino-ra’a ’ia tupu i rotopū ia rātou iho.</p>
            <p class="verse"><strong>22</strong> ’Āre’a rā, tē vai ra e rave rahi i rotopū ia rātou ’o tei ha’amata i te fa’ate’ote’o, ’e tei ha’amata i te mārō ’ū’ana atu i tō rātou mau ’enemi, ē tae noa atu i te motora’a, ’oia ïa, e moto atu rātou te tahi i te tahi i tō rātou rima.</p>
            <p class="verse"><strong>23</strong> I teienei teie te piti o te matahiti nō te fa’aterera’a a Alama, ’o te tumu ïa nō te ’ati rahi o te ’ēkālesia ; ’oia ïa, ’o te tumu ïa nō te tāmatara’a rahi i roto i te ’ēkālesia.</p>
            <p class="verse"><strong>24</strong> ’Ua ’eta’eta ho’i te ’ā’au o te mau ta’ata e rave rahi, ’e ’ua paraihia tō rātou mau i’oa, ’e ’aita atu ra rātou i ha’amana’o-fa’ahou-hia i rotopū i te mau ta’ata o te Atua. ’E e rave rahi ho’i tei fa’aātea ’ē atu ia rātou mai rotopū atu ia rātou.</p>
            <p class="verse"><strong>25</strong> I teienei, e tāmatara’a rahi teie nō rātou ’o tei mau pāpū i te fa’aro’o ; ’āre’a rā ’ua fa’aitoito noa rātou ’e ’ua tāmau māite ho’i i te ha’apa’o i te mau fa’auera’a a te Atua, ’e ’ua fa’a’oroma’i rātou i te hāmani-’ino-ra’a i ha’apu’ehia i ni’a iho ia rātou ra.</p>
            <p class="verse"><strong>26</strong> ’E ’ia vaiiho te mau tahu’a i tā rātou ’ohipa nō te ha’api’i atu i te parau a te Atua i te mau ta’ata, ’ua vaiiho ato’a te mau ta’ata i tā rātou ’ohipa nō te fa’aro’o i te parau a te Atua. ’E ’ia oti a’era te tahu’a i te fa’a’ite atu i te parau a te Atua ia rātou, ’ua ho’i fa’ahou atu ra rātou ato’a i tā rātou mau ’ohipa ma te itoito ; ’e ’aita te tahu’a i mana’o ē, e mea maita’i a’e ’oia i tei fa’aro’o mai iāna, e ’ere ho’i te ta’ata a’o i te mea maita’i a’e i tei fa’aro’o mai iāna, e ’ere ato’a te ’orometua i te mea maita’i a’e i te ta’ata e ha’api’ihia ra ; e hō’ē ā fāito tō rātou ato’a, ’e ’ua rave rātou ato’a i te ’ohipa, te ta’ata tāta’itahi mai te au i tōna ra pūai.</p>
            <p class="verse"><strong>27</strong> ’E ’ua ’ōpere rātou i te tahi tufa’a nō tā rātou tao’a, te ta’ata tāta’itahi mai te au i tei noa’a iāna, i te feiā veve ’e i te ta’ata nava’i ’ore, ’e i te feiā ma’i, ’e i tei ro’ohia i te ’ati ra ; ’e ’aita rātou i ’ō’omo i te mau ’ahu moni rahi, e feiā mā ’e te nehenehe ho’i rātou.</p>
            <p class="verse"><strong>28</strong> ’E ’ua nā reira rātou i te fa’anahonaho i te mau ’ohipa a te ’ēkālesia ; ’e ’ua ha’amata fa’ahou te hau i te vai tāmau noa ; noa atu ā te mau hāmani-’ino-ra’a ato’a.</p>
            <p class="verse"><strong>29</strong> ’E i teienei, nō tō te ’ēkālesia itoito i ha’amata ai rātou ’ia riro ’ei feiā tao’a rahi, ’e ’ua noa’a te mau mea ato’a i hina’arohia e rātou ra—e rave rahi mau nana māmoe ’e mau nana pua’atoro, ’e te mau huru fanau’a ’ānimara poria ato’a, ’e ’ua rahi tā rātou sītona, ’e te ’auro, ’e te ’ārio, ’e te mau mea tao’a rahi ato’a ra, ’e ’ua rahi tā rātou tirita ’e te ’ahu paruai maita’i roa, ’e te mau huru ’ahu maita’i ato’a ’o tei ’ore i fa’a’una’unahia.</p>
            <p class="verse"><strong>30</strong> ’E nō reira, i roto i tō rātou huru manuia rahi, ’aita rātou i tu’u ’ē atu i tei taha’a noa, ’e tei poia, ’e tei po’ihā, ’e tei pohehia i te ma’i, ’e tei ’ore i fa’a’amuhia i te mā’a ; ’e ’aita rātou i ha’amau i tō rātou ’ā’au i ni’a i te mau tao’a rahi ; nō reira ’ua hōro’a noa rātou nā te mau ta’ata ato’a, i te ta’ata pa’ari ’e te ta’ata ’āpī ato’a ho’i, i te tītī ’e te ti’amā, i te tāne ’e te vahine, i te feiā i roto i te ’ēkālesia ’e tei rāpae ho’i i te ’ēkālesia ; ’aita rātou e ha’apa’o i te huru o te ta’ata i ’ere i te maita’i.</p>
            <p class="verse"><strong>31</strong> ’E nō reira ’ua manuia maita’i rātou ’e ’ua riro rātou ’ei feiā tao’a rahi roa atu i te feiā i rāpae i te ’ēkālesia.</p>
            <p class="verse"><strong>32</strong> Nō te feiā ho’i i rāpae i te ’ēkālesia ’ua rave noa rātou i te mau ’ohipa tahutahu, ’e te ha’amori ’īdolo, ’e te fa’atau, ’e te mau parau ri’i paieti ’ore, ’e te mi’imi’i, ’e te mārō ; ’e tē ’ō’omo ra rātou i te mau ’ā’ahu moni rahi ; ’e tē fa’ateiteihia ra i roto i te te’ote’o o tō rātou iho ’ā’au ; i te hāmani-’ino-ra’a, te ha’avarera’a, te ’eiāra’a, te harura’a i te tao’a, te tai’atara’a, te taparahira’a i te ta’ata, ’e te ravera’a i te mau huru ’ohipa ’ī’ino ato’a ; ’āre’a rā, ’ua fa’autu’ahia e te ture rātou ato’a ’o tei ’ōfati i te reira, mai te mea ’ua ti’a ’ia nā-reira-hia.</p>
            <p class="verse"><strong>33</strong> ’E i muri a’era, nā roto i te fa’autu’ara’a a te ture i ni’a ia rātou, ’ua fāri’i te ta’ata tāta’itahi i te fa’autu’ara’a nō te ’ohipa tāna i rave, ’ua fa’aea ri’i ihora rātou, ’e ’aita atu ra rātou i hina’aro ’ia rave fa’a’ite mai i tā rātou mau ’ohipa ’ī’ino ; nō reira ’ua tupu te hau rahi i rotopū i te mau ta’ata o Nephi ē tae noa atu i te pae o te matahiti nō te fa’aterera’a a te mau ha’avā.</p>
            <p class="verse">’Ua tītau ’Amaliki ’ia riro ’ei ari’i ’e ’ua pāto’ihia te reira e te reo o te mau ta’ata—’Ua fa’arirohia ’oia ’ei ari’i ’e te mau ta’ata i pe’e atu iāna—’Ua fa’atupu te mau ’āti ’Amaliki i te ’arora’a i te mau ’āti Nephi ’e ’ua pau rātou—’Ua ’āmui tāhō’ē te mau ’āti Lamana ’e te mau ’āti ’Amaliki i tō rātou mau nu’u fa’ehau ’e ’ua pau rātou—’Ua taparahi ha’apohe Alama ia ’Amaliki. Fātata 87H.M.</p>
            <p class="verse">=== Alma Chapitre 2 ===</p>
            <p class="verse"><strong>1</strong> ’E i muri a’era, i te ha’amatara’a nō te pae o te matahiti nō tā rātou fa’aterera’a ’ua tupu te hō’ē mārōra’a i rotopū i te mau ta’ata ; tē vai ra te hō’ē ta’ata ’o tei parauhia o ’Amaliki ; e ta’ata ha’avare ’oia, ’oia ïa, e ta’ata ’aravihi i te pa’ari o teie nei ao, ’ia au i te fa’aterera’a a te ta’ata i taparahi ia Gideona i te ’o’e, ’e ’o tei taparahihia mai te au i te ture—</p>
            <p class="verse"><strong>2</strong> I teienei nā roto i te ha’avare a teie nei ta’ata ’o ’Amaliki, ’ua ’ume atu ’oia i te mau ta’ata e rave rahi ’ia pe’e atu iāna ; ’e nō tō rātou rahi ’ua riro ihora rātou ’ei mea pūai roa ; ’e ’ua tāmata ihora rātou ’ia fa’ati’a ia ’Amaliki ’ei ari’i i ni’a i te mau ta’ata.</p>
            <p class="verse"><strong>3</strong> I teienei ’ua pe’ape’a a’era te mau ta’ata o te ’ēkālesia, ’e te mau ta’ata ato’a ho’i ’o tei ’ore i arata’i-’ē-hia ’e te mau ’umera’a a ’Amaliki ; nō te mea ’ua ’ite rātou mai te au i tā rātou ra ture ē, e mea ti’a i teie mau mea ’ia fa’ati’ahia e te reo o te mau ta’ata e ti’a ai.</p>
            <p class="verse"><strong>4</strong> Nō reira, ’āhiri ’ua ti’a ia ’Amaliki ’ia fāri’i i te reo o te mau ta’ata nō te mā’iti iāna, e riro ïa ’oia i te tāpe’a i tō rātou ti’amāra’a ’e te mau mea e maita’i ai rātou i tā te ’ēkālesia ; ’e nō te mea e ta’ata parauti’a ’ore ’oia, ’ua hina’aro ’oia ’ia ha’amou i te ’ēkālesia a te Atua.</p>
            <p class="verse"><strong>5</strong> ’E i muri a’era, ’ua ha’aputuputu mai ra te mau ta’ata ato’a nō te mau fenua ato’a ē ’ati noa a’e, te ta’ata tāta’itahi mai te au i tōna ihora hina’aro, i roto e piti pupu ta’a ’ē, tei hina’aro ia ’Amaliki ’e i tei ’ore i hina’aro iāna, ’e ’ua mārō atu ra rātou te tahi i te tahi i te mau mārōra’a māere rahi roa.</p>
            <p class="verse"><strong>6</strong> ’E ’ua nā reira rātou i te ha’aputuputu mai ia rātou iho nō te fa’a’ite mai i tō rātou mau mana’o nō ni’a i taua mea ra ; ’e ’ua tu’uhia atu te reira i mua i te mau ha’avā.</p>
            <p class="verse"><strong>7</strong> ’E i muri a’era, ’ua pāto’i te reo o te mau ta’ata ia ’Amaliki, ’e nō reira ’aita ’oia i fa’arirohia ’ei ari’i i ni’a a’e i te mau ta’ata.</p>
            <p class="verse"><strong>8</strong> I teienei ’ua rahi roa atu ra te ’oa’oa o te ’ā’au o te mau ta’ata i ’ore i hina’aro iāna ; ’āre’a rā ’ua fa’ati’arepu atu ra ’o ’Amaliki i te mau ta’ata i au iāna ’ia riri atu i te feiā i ’ore i au mai iāna.</p>
            <p class="verse"><strong>9</strong> ’E i muri a’era, ’ua ha’aputuputu ’āmui a’era rātou ia rātou iho, ’e ’ua fa’atāhinu atu ra ia ’Amaliki ’ei ari’i nō rātou.</p>
            <p class="verse"><strong>10</strong> I teienei i muri iho i tō ’Amaliki fa’arirora’ahia ’ei ari’i i ni’a a’e ia rātou, ’ua fa’aue atu ra ’oia ia rātou ’ia rave i te mau mauha’a tama’i nō te ’aro atu i tō rātou mau taea’e ; ’e ’ua nā reira ’oia ’ia ti’a iāna ’ia tu’u mai ia rātou i raro a’e iāna.</p>
            <p class="verse"><strong>11</strong> I teienei ’ua ma’irihia te i’oa o te mau ta’ata o ’Amaliki i te i’oa o ’Amaliki, ’oia ho’i ’ua parauhia rātou e mau ’āti ’Amaliki ; e tei toe ra ’ua parauhia ïa e mau ’āti Nephi, ’oia ho’i te mau ta’ata o te Atua.</p>
            <p class="verse"><strong>12</strong> Nō reira ’ua ’ite te mau ta’ata nō te mau ’āti Nephi i te ’ōpuara’a a te mau ’āti ’Amaliki, ’e nō reira ’ua fa’aineine ihora rātou nō te ’aro ia rātou ; ’oia ïa, ’ua rave rātou i te mau ’o’e ’e te mau simetera, ’e te mau fana, ’e te mau te’a, ’e te mau ’ōfa’i, ’e te mau ma’a, ’e te mau huru mauha’a tama’i ato’a.</p>
            <p class="verse"><strong>13</strong> ’E ’ua nā reira rātou i te fa’aineine nō te ’aro atu i te mau ’āti ’Amaliki i te taime nō tō rātou taera’a mai. ’E ’ua fa’ata’ahia te mau ra’atira, ’e te mau ra’atira teitei a’e, ’e te mau ra’atira rahi mai te au i tō rātou rahi.</p>
            <p class="verse"><strong>14</strong> ’E i muri a’era, ’ua hōro’a atu ’Amaliki i tōna mau ta’ata i te mau huru mauha’a tama’i ato’a ; ’e ’ua fa’ata’a ato’a ho’i ’oia i te mau tāvana ’e te feiā fa’atere i ni’a a’e i tōna ra mau ta’ata, nō te arata’i ia rātou ’ia ’aro atu i tōna mau taea’e.</p>
            <p class="verse"><strong>15</strong> ’E i muri a’era, ’ua haere mai ra te mau ’āti ’Amaliki i ni’a i te ’āivi ra nō Amenihu, tei te pae i te hiti’a o te rā nō te ’ānāvai Sidona ra, ’o tē tahe ra nā te pae fenua ra nā Zarahemela, ’e i reira rātou i ha’amata ai nō te ’aro atu i te mau ’āti Nephi.</p>
            <p class="verse"><strong>16</strong> I teienei ’o Alama te ha’avā rahi ’e te tāvana ho’i o te mau ta’ata o Nephi, nō reira ’ua haere atu ra ’oia i ni’a ma tōna ra mau ta’ata, ’oia ïa, ’e tōna ato’a ra mau ra’atira, ’e te mau ra’atira rahi, ’oia ïa, ’o ’oia te upo’o fa’atere o tōna mau nu’u fa’ehau nō te haere atu e ’aro i te mau ’āti ’Amaliki.</p>
            <p class="verse"><strong>17</strong> ’E ’ua ha’amata ihora rātou i te taparahi i te mau ’āti ’Amaliki i ni’a i te ’āivi i te pae hiti’a o te rā i Sidona ra. ’E ’ua tama’i mai ra te mau ’āti ’Amaliki i te mau ’āti Nephi ma te pūai rahi, ’e nō reira ’ua pohe te mau ’āti Nephi e rave rahi i mua i te mau ’āti ’Amaliki.</p>
            <p class="verse"><strong>18</strong> Noa atu rā ’ua ha’apūai te Fatu i te rima o te mau ’āti Nephi, ’e ’ua taparahi ihora rātou i te mau ’āti ’Amaliki e rave rahi, ’e ’ua ha’amata ihora rātou i te horo ’ē atu mai mua atu ia rātou ra.</p>
            <p class="verse"><strong>19</strong> ’E i muri a’era, ’ua a’ua’u atu ra te mau ’āti Nephi i te mau ’āti ’Amaliki i taua mahana tā’āto’a ra, ’e ’ua taparahi ia rātou e rave rahi, ’e nō reira, hō’ē ’ahuru ’e ma piti tauatini e pae hānere ’e toru ’ahuru ’e ma piti mau ’āti ’Amaliki i taparahihia ; ’e tō te mau ’āti Nephi i taparahihia ra, e ono tauatini ’e pae hānere ’e ono ’ahuru ’e ma piti ïa ta’ata.</p>
            <p class="verse"><strong>20</strong> ’E i muri a’era, nō te mea ’aita i ti’a ia Alama ’ia a’ua’u fa’ahou atu i te mau ’āti ’Amaliki, ’ua fa’aue atu ra ’oia i tōna mau ta’ata ’ia fa’ati’a i tō rātou mau ti’ahapa i te peho ra nō Gideona, i ma’irihia ho’i taua peho ra i te i’oa o taua Gideona i taparahihia e te rima o Nehora i te ’o’e ; ’e i roto i teie peho ’ua fa’ati’a ihora te mau ’āti Nephi i tō rātou mau ti’ahapa i te ru’i.</p>
            <p class="verse"><strong>21</strong> ’E ’ua tono atu ra Alama i te mau ta’ata tāmoemoe nō te pe’e atu i te toe’a o te mau ’āti ’Amaliki, ’ia ’ite ’oia i tō rātou mau hina’aro, ’e tā rātou mau ’ōpuara’a huna ; ’ia ti’a iāna ’ia pāruru iāna iho ia rātou, ’e ’ia ti’a iāna ’ia fa’aora i tōna mau ta’ata ’ia ’ore rātou ’ia ha’amouhia.</p>
            <p class="verse"><strong>22</strong> I teienei, teie te i’oa o te mau ta’ata tāna i tono atu nō te hi’ohi’o i te pūhapara’a o te mau ’āti ’Amaliki, ’o Zerama, ’e Amenora, ’e Maniti, ’e Limahera ; ’e ’o teie ïa te mau ta’ata i haere atu nā muri iho i te tahi atu mau ta’ata nō te hi’ohi’o i te pūhapara’a o te mau ’āti ’Amaliki.</p>
            <p class="verse"><strong>23</strong> ’E i muri a’era, ’ia po’ipo’i a’era, ’ua ho’i rū noa mai ra rātou i te pūhapara’a o te mau ’āti Nephi, nō te mea ’ua māere rahi roa rātou ’e ’ua mata’u rahi roa ho’i, i te nā-’ō-ra’a mai ē :</p>
            <p class="verse"><strong>24</strong> Inaha, ’ua pe’e atu mātou i te pūhapara’a o te mau ’āti ’Amaliki, ē tae atu i te fenua ra nō Minona, i ni’a a’e i te fenua ra nō Zarahemela, i te ’ē’a e tae atu ai te fenua ra nō Nephi, ’ua ’ite atu ra mātou ma te māere rahi i te hō’ē nu’u fa’ehau rahi o te mau ’āti Lamana ; ’e inaha, ’ua ’āmui atu te mau ’āti ’Amaliki ia rātou.</p>
            <p class="verse"><strong>25</strong> ’E tei ni’a mai ra rātou i tō tātou mau taea’e i taua fenua ra ; ’e tē horo ra rātou i mua ia rātou ’e tā rātou mau nana, ’e tā rātou mau vahine, ’e tā rātou mau tamari’i i tō tātou ’oire ; ’e ’ia ’ore tātou ’ia ha’avitiviti, e noa’a ïa tō tātou ’oire ia rātou, ’e e taparahihia ho’i tō tātou mau metua tāne, ’e tā tātou mau vahine, ’e tā tātou mau tamari’i.</p>
            <p class="verse"><strong>26</strong> ’E i muri a’era, ’ua rave ihora te mau ta’ata o Nephi i tō rātou mau ti’ahapa, ’e ’ua haere atu ra i rāpae i te peho nō Gideona i tō rātou ihora ’oire, ’oia ho’i i te ’oire ra nō Zarahemela.</p>
            <p class="verse"><strong>27</strong> ’E inaha, ’a haere atu ai rātou nā roto i te ’ānāvai Sidona, tei ni’a mai ra te mau ’āti Lamana ’e te mau ’āti ’Amaliki ia rātou nō te ha’amou roa ia rātou ; e mea rahi roa ho’i rātou, mai te one tahatai ra ho’i rātou i te rahi ’ia tai’ohia.</p>
            <p class="verse"><strong>28</strong> ’Āre’a rā, ’ua ha’apūaihia te mau ’āti Nephi e te rima o te Fatu, ’e ’ua pure ’ū’ana atu ho’i rātou iāna ’ia fa’aora mai ’oia ia rātou i te rima o tō rātou ra mau ’enemi, nō reira ’ua fa’aro’o mai te Fatu i tā rātou ra mau ti’aorora’a, ’e ’ua ha’apūai mai ra ia rātou, ’e ’ua pohe te mau ’āti Lamana ’e te mau ’āti ’Amaliki i mua ia rātou.</p>
            <p class="verse"><strong>29</strong> ’E i muri a’era, ’ua ’aro atu ra Alama ia ’Amaliki i te ’o’e, te mata i te mata ; ’e ’ua ’aro ’ū’ana ihora rāua, te tahi i te tahi.</p>
            <p class="verse"><strong>30</strong> ’E i muri a’era, nō te mea e ta’ata ’o Alama nō te Atua, ’e nō te mea ho’i e mea rahi tōna fa’aro’o, ’ua ti’aoro atu ra ’oia i te nā-’ō-ra’a ē : E te Fatu ē, ’a aroha mai ’e ’a fa’aora mai iā’u nei, ’ia riro vau ’ei mauha’a i roto i tō ’oe nā rima nō te fa’aora ’e nō te fa’aherehere i teie nei feiā.</p>
            <p class="verse"><strong>31</strong> I teienei ’ia fa’aoti a’era Alama i teie nei mau parau, ’ua ’aro fa’ahou atu ra ’oia ia ’Amaliki ; ’e ’ua ha’apūaihia ’oia, ’e nō reira ’ua taparahi pohe roa ihora ’oia ia ’Amaliki i te ’o’e.</p>
            <p class="verse"><strong>32</strong> ’E ’ua ’aro ato’a atu ’oia i te ari’i o te mau ’āti Lamana ; ’āre’a rā ’ua horo ’ē atu te ari’i o te mau ’āti Lamana i muri mai mua atu ia Alama, ’e ’ua tono mai ra ’oia i tōna mau tīa’i nō te ’aro ia Alama.</p>
            <p class="verse"><strong>33</strong> ’Āre’a rā ’ua ’aro atu Alama ’e tōna mau tīa’i i te mau tīa’i o te ari’i o te mau ’āti Lamana, ē tae noa atu ’ua taparahi ’e ’ua tīahi ’oia ia rātou i muri.</p>
            <p class="verse"><strong>34</strong> ’E nō reira ’ua tāmā ihora ’oia i te fenua, i te pae hiti i te tō’o’a o te rā nō te ’ānāvai Sidona ra, ma te huri atu i te mau tino o te mau ’āti Lamana i taparahihia i roto i te mau pape nō Sidona ra, ’ia ateatea te tahi vāhi haerera’a nō tōna mau ta’ata i te tahi pae mai nō te ’aro atu i te mau ’āti Lamana ’e te mau ’āti ’Amaliki, i te pae i te tō’o’a o te rā i te ’ānāvai ra Sidona.</p>
            <p class="verse"><strong>35</strong> ’E i muri a’era, ’ia tae atu rātou pā’āto’a i te tahi pae mai nō te ’ānāvai Sidona, ’ua horo ’ē atu te mau ’āti Lamana ’e te mau ’āti ’Amaliki mai mua atu ia rātou, noa atu e mea rahi atu rātou ’e ’aita rātou e hope ’ia tai’ohia.</p>
            <p class="verse"><strong>36</strong> ’E ’ua horo atu rātou mai mua atu i te mau ’āti Nephi i roto i te mēdēbara i te tō’o’a o te rā ’e i te pae apato’erau, i te ātea ’ē roa atu i te mau ’ōti’a nō te fenua ; ’e ’ua a’ua’u atu ra te mau ’āti Nephi ia rātou ma tō rātou pūai, ’e ’ua taparahi ia rātou.</p>
            <p class="verse"><strong>37</strong> ’Oia ïa, ’ua ’arohia rātou i te mau vāhi ato’a, ’e ’ua taparahihia, ’e ’ua tīahihia, ē tae noa atu ’ua purara rātou i te pae tō’o’a o te rā, ’e i te pae apato’erau, ē tae noa atu ’ua tae rātou i te mēdēbara ’o tei parauhia ’o Heremounetesa ; ’o te pae ïa nō te mēdēbara ’o tei ’ī i te mau ’ānimara ’ōviri ’e te taehae.</p>
            <p class="verse"><strong>38</strong> ’E i muri a’era, e rave rahi tei pohe i roto i te mēdēbara nō tō rātou mau puta ; ’e ’ua ’amuhia rātou e taua mau ’ānimara ra ’e te mau manu taehae o te reva ; ’e ’ua ’itehia tō rātou mau ivi, ’e ’ua ha’apu’ehia i ni’a i te fenua.</p>
            <p class="verse">’Ua tāpa’o te mau ’āti ’Amaliki ia rātou iho mai te au i te parau tohu—’Ua ’anatemahia te mau ’āti Lamana nō tō rātou ’ōrurehau—’Ua fa’atae mai te ta’ata i te mau ’anatemara’a i ni’a ia rātou iho—’Ua ha’apau te mau ’āti Nephi i te tahi atu nu’u fa’ehau ’āti Lamana. Fātata 87–86H.M.</p>
            <p class="verse">=== Alma Chapitre 3 ===</p>
            <p class="verse"><strong>1</strong> ’E i muri a’era, ’ia fa’aoti a’era te mau ’āti Nephi, ’o tei ’ore i taparahihia e te mau mauha’a tama’i, i te hunara’a i te feiā i taparahihia—i teie nei ’aita te feiā i taparahihia i tai’ohia, nō te mea e mea rahi roa rātou—’ia fa’aoti a’era rātou i te hunara’a i tō rātou feiā pohe, ’ua ho’i atu ra rātou pā’āto’a i tō rātou mau fenua, ’e i tō rātou mau fare, ’e i tā rātou mau vahine, ’e i tā rātou mau tamari’i.</p>
            <p class="verse"><strong>2</strong> I teienei e rave rahi mau vahine ’e mau tamari’i i taparahihia i te ’o’e, ’e ’oia ato’a tā rātou mau nana māmoe ’e tā rātou mau nana pua’atoro ; ’e ’oia ato’a ’ua ha’amouhia tā rātou mau ’āua sītona e rave rahi, ’e ’ua ta’ata’ahihia ho’i te reira e te mau ta’ata e rave rahi.</p>
            <p class="verse"><strong>3</strong> ’E i teienei te mau ta’ata o te mau ’āti Lamana ’e te mau ta’ata ho’i o te mau ’āti ’Amaliki i taparahihia i te hiti o te ’ānāvai Sidona ’ua hurihia ïa i roto i te mau pape nō Sidona ; e inaha tei roto tō rātou mau ivi i te mau hōhonura’a o te moana, ’e e rave rahi ho’i te reira.</p>
            <p class="verse"><strong>4</strong> ’E ’ua ta’a ’ē maita’i te mau ’āti ’Amaliki i te mau ’āti Nephi, nō te mea ’ua tāpa’o rātou ia rātou iho i te tāpa’o ’ute’ute i ni’a iho i tō rātou mau rae mai te au i te peu a te mau ’āti Lamana ; ’āre’a rā ’aita rātou i hahu i tō rātou mau upo’o mai tā te mau ’āti Lamana.</p>
            <p class="verse"><strong>5</strong> I teienei ’ua hahuhia te upo’o o te mau ’āti Lamana ; ’e tē taha’a noa ra ho’i rātou, maori rā tō rātou tau’upu i tātuahia i te ’iri pua’a, ’e ’ua tātuahia ho’i rātou i tā rātou mauha’a tama’i, ’oia ho’i tā rātou mau fana, ’e tā rātou mau te’a, ’e tā rātou mau ’ōfa’i, ’e tā rātou mau ma’a, ’e tē vai atu ra.</p>
            <p class="verse"><strong>6</strong> E ’iri huru ’ere’ere ho’i tō te mau ’āti Lamana, mai te au i te tāpa’o i tu’uhia mai i ni’a iho i tō rātou ra mau metua tāne, ’ei ’anatemara’a ia rātou nō tā rātou ’ōfatira’a i te ture ’e tā rātou ’ōrurera’a i tō rātou mau taea’e, ’oia ho’i, ’ia Nephi, Iakoba, Iosepha, ’e Samu ; e mau ta’ata parauti’a ’e te mo’a rātou.</p>
            <p class="verse"><strong>7</strong> ’E ’ua tītau tō rātou mau taea’e ’ia taparahi ia rātou, nō reira ’ua ’anatemahia rātou ; ’e ’ua tu’u mai ra te Fatu te Atua i te tahi tāpa’o i ni’a iho ia rātou, ’oia ïa, i ni’a iho ia Lamana ’e Lemuela, ’e i te mau tamaiti a Isema’ela, ’e te mau vahine nō te mau ’āti Isema’ela.</p>
            <p class="verse"><strong>8</strong> ’E ’ua nā-reira-hia ’ia ta’a ’ē maita’i tō rātou hua’ai i te hua’ai o tō rātou ra mau taea’e, ’ia ti’a i te Fatu te Atua ’ia fa’aherehere i tōna ra mau ta’ata, ’ia ’ore rātou ’ia ’āmui haere noa ia rātou ’e ’ia ti’aturi i te mau peu tumu hape i tu’uhia mai ’e ’o tē ha’amou ia rātou.</p>
            <p class="verse"><strong>9</strong> ’E i muri a’era, ’o ’oia ’o tei ’āmui i tōna ra hua’ai i tō te mau ’āti Lamana, ’ua ha’ama’iri mai ïa ’oia i taua ’anatemara’a i ni’a iho i tōna ihora hua’ai.</p>
            <p class="verse"><strong>10</strong> Nō reira, ’o ’oia ’o tē tu’u iāna iho ’ia arata’i-’ē-hia e te mau ’āti Lamana ra, ’ua parauhia ïa ’oia i te reira i’oa, ’e ’ua tu’uhia te tahi tāpa’o i ni’a iho iāna.</p>
            <p class="verse"><strong>11</strong> ’E i muri a’era, ’o ’oia ’o tē ’ore e ti’aturi i te peu tahito a te mau ’āti Lamana, ’āre’a rā ’o tei ti’aturi i te mau pāpa’a parau i hōpoihia mai mai te fenua mai ra mai Ierusalema, ’e i te peu tumu ato’a ho’i a tō rātou ra mau metua tāne, ’o tei riro ’ei parau mau, ’e ’o tei ti’aturi ’e tei ha’apa’o i te mau fa’auera’a a te Atua, ’ua parauhia ïa rātou e mau ’āti Nephi, ’oia ho’i te mau ta’ata o Nephi, mai te reira mai taime—</p>
            <p class="verse"><strong>12</strong> ’E ’o rātou ho’i tei pāpa’i i te mau pāpa’a parau, tei roto i te reira te parau mau nō tō rātou ihora mau ta’ata, ’e nō te mau ta’ata ato’a ho’i o te mau ’āti Lamana.</p>
            <p class="verse"><strong>13</strong> I teienei, e parau fa’ahou tātou nō ni’a i te mau ’āti ’Amaliki, nō te mea ’ua tu’u-ato’a-hia te hō’ē tāpa’o i ni’a ia rātou, ’oia ïa, ’ua tu’u rātou i te tāpa’o i ni’a ia rātou iho ; ’oia ïa, te hō’ē tāpa’o ’ute’ute i ni’a iho i tō rātou mau rae.</p>
            <p class="verse"><strong>14</strong> ’Ua nā reira te parau a te Atua i te tupu, ’e teie ho’i te mau parau tāna i parau atu ia Nephi : Inaha, ’ua ’anatema vau i te mau ’āti Lamana, ’e e tu’u atu ho’i au i te hō’ē tāpa’o i ni’a iho ia rātou, ’ia ta’a ’ē rātou e tō rātou hua’ai ia ’oe ’e i tō ’oe ra hua’ai, mai teie nei atu taime ē a muri noa atu, maori rā ’ia tātarahapa rātou i tā rātou mau ’ohipa ’ī’ino ’e ’ia fāriu mai iā’u, ’ia aroha atu vau ia rātou.</p>
            <p class="verse"><strong>15</strong> ’E teie fa’ahou ā : E tu’u atu vau i te hō’ē tāpa’o i ni’a iho iāna ’o tē ’āmui atu i tōna hua’ai i tō ’oe ra mau taea’e, ’ia ’anatema-ato’a-hia rātou.</p>
            <p class="verse"><strong>16</strong> ’E teie fa’ahou ā : E tu’u atu vau i te hō’ē tāpa’o i ni’a iho iāna ’o tē aro mai ia ’oe ’e tō ’oe ra hua’ai.</p>
            <p class="verse"><strong>17</strong> ’E teie fa’ahou ā, e parau atu vau ē, ’o tē fa’aru’e mai ia ’oe na e ’ore roa ’oia e parau-fa’ahou-hia e hua’ai nō ’oe ; ’e e ha’amaita’i au ia ’oe ’e te mau ta’ata ato’a ’o tē parauhia e hua’ai nō ’oe, mai teie nei atu ē a muri noa atu ; ’e ’o teie tā te Fatu mau fafaura’a ia Nephi ’e i tōna ra hua’ai.</p>
            <p class="verse"><strong>18</strong> I teienei ’aita te mau ’āti ’Amaliki i ’ite ē, tē fa’atupu ra rātou i te mau parau a te Atua i tō rātou ha’amatara’a i te tāpa’o ia rātou iho i ni’a i tō rātou mau rae ; ’āre’a rā ’ua pāto’i ïa rātou i te Atua, nō reira e mea ti’a roa ’ia ma’iri mai te ’anatemara’a i ni’a iho ia rātou.</p>
            <p class="verse"><strong>19</strong> I teienei, ’ua hina’aro vau ’ia ’ite ’outou ē, nā rātou iho i fa’atae mai i te ’anatemara’a i ni’a iho ia rātou ; ’e ’oia ato’a ’ua nā reira te ta’ata tāta’itahi i ’anatemahia i te fa’atae mai i tōna iho pohe i ni’a iāna iho.</p>
            <p class="verse"><strong>20</strong> I teienei, i muri a’era, ’aita i rahi te mahana i ma’iri i muri iho i te ’arora’a i tupu i te fenua ra nō Zarahemela, i rotopū i te mau ’āti Lamana ’e te mau ’āti ’Amaliki, ’ua haere mai ra te tahi atu ā nu’u fa’ehau nō te mau ’āti Lamana i ni’a i te mau ta’ata o Nephi, i taua ihora vāhi i ’aro ai te nu’u fa’ehau mātāmua i te mau ’āti ’Amaliki.</p>
            <p class="verse"><strong>21</strong> ’E i muri a’era, ’ua tonohia mai te tahi nu’u fa’ehau nō te ti’avaru ia rātou i rāpae i tō rātou fenua.</p>
            <p class="verse"><strong>22</strong> I teienei nō te mea ’ua pēpē Alama i te hō’ē puta, ’aita atu ra ’oia i haere e ’aro atu i te mau ’āti Lamana ;</p>
            <p class="verse"><strong>23</strong> ’Āre’a rā ’ua tono atu ’oia i te tahi nu’u fa’ehau rahi roa nō te ’aro atu ia rātou ; ’e ’ua haere atu rātou ’e ’ua taparahi i te mau ’āti Lamana e rave rahi, ’e ’ua ti’avaru atu i te toe’a o rātou i rāpae i te mau ’ōti’a o tō rātou fenua.</p>
            <p class="verse"><strong>24</strong> ’E i reira ’ua ho’i fa’ahou mai rātou ’e ’ua ha’amata ihora i te fa’atupu i te hau i ni’a i te fenua, ’e ’aita a’era rātou i ha’ape’ape’a-fa’ahou-hia e tō rātou mau ’enemi.</p>
            <p class="verse"><strong>25</strong> I teienei ’ua tupu teie mau mea ato’a, ’oia ïa, ’ua ha’amatahia ’e ’ua fa’aotihia teie mau tama’i ’e te mau mārōra’a i te pae o te matahiti nō te fa’aterera’a a te mau ha’avā.</p>
            <p class="verse"><strong>26</strong> ’E i roto i taua matahiti hō’ē ra, ’ua tauatini, ’e ’ua ’ahuru noa atu te tauatinira’a o te mau ta’ata i tonohia atu i te ao mure ’ore, ’ia roa’a ia rātou tā rātou mau utu’a mai te au i tā rātou mau ’ohipa, mai te mea e mea maita’i te reira ’e ’aore rā mai te mea e mea ’ino te reira, ’ia roa’a ia rātou te ’oa’oa mure ’ore ’e ’aore rā te mamae mure ’ore, mai te au i te vārua tā rātou i ha’apa’o ra, mai te mea e mea maita’i taua vārua ra ’e ’aore rā e mea ’ino te reira.</p>
            <p class="verse"><strong>27</strong> E fa’autu’ahia ho’i te ta’ata ato’a ’o tei ha’apa’ohia e ana ra, e au ho’i teie i te mau parau nō te vārua nō te tohu ; nō reira, ’ia au te reira i te parau mau ra. ’E ’o te hope’a teie nō te pae o te matahiti nō te fa’aterera’a a te mau ha’avā.</p>
            <p class="verse">’Ua bāpetizo Alama e rave rahi tauatini melo fa’afāriuhia—’Ua ō mai te mau ’ohipa ’ī’ino i roto i te ’Ēkālesia, ’e ’ua tāfifihia te tupura’a o te ’Ēkālesia—’Ua fa’ata’ahia Nephiha ’ei ha’avā rahi—E tahu’a rahi Alama, ’e ’ua hōro’a ’oia i tōna iho taime nō te tāvini. Fātata 86–83H.M.</p>
            <p class="verse">=== Alma Chapitre 4 ===</p>
            <p class="verse"><strong>1</strong> I teienei, i muri a’era, i te ono o te matahiti nō te fa’aterera’a a te mau ha’avā i ni’a i te mau ta’ata o Nephi ra, ’aita roa te mau mārōra’a ’e te mau tama’i i tupu i ni’a i te fenua nō Zarahemela.</p>
            <p class="verse"><strong>2</strong> ’Āre’a rā ’ua fāri’i te mau ta’ata i te ’oto rahi, ’oia ïa, i te ’oto rahi roa nō tō rātou mau taea’e i pohe, ’e ’oia ato’a nō tā rātou mau nana māmoe e mau nana pua’atoro i pau, ’e ’oia ato’a nō tā rātou mau fa’a’apu sītona i pau, i te ta’ata’ahihia ’e i te ha’amouhia e te mau ’āti Lamana.</p>
            <p class="verse"><strong>3</strong> ’E nō te rahi o tō rātou mau ’ati i ’oto ai te mau ta’ata ato’a ; ’e ’ua mana’o rātou e mau ha’avāra’a teie ’o tā te Atua i fa’atae mai i ni’a ia rātou nō tā rātou mau ’ohipa ’ī’ino ’e tā rātou mau ’ohipa vi’ivi’i ; nō reira i araara ai rātou i te ha’amana’ora’a i tā rātou ’ohipa.</p>
            <p class="verse"><strong>4</strong> ’E ’ua ha’amata ihora rātou i te ha’amau māite atu i te ’ēkālesia ; ’oia ïa, e rave rahi ho’i te mau ta’ata i bāpetizohia i roto i te mau pape nō Sidona, ’e ’ua ’āmuihia i roto i te ’ēkālesia a te Atua ; ’oia ïa, ’ua bāpetizohia rātou e te rima o Alama, ’oia tei fa’atōro’ahia ’ei tahu’a rahi i ni’a i te mau ta’ata o te ’ēkālesia e te rima o tōna ra metua tāne ’o Alama.</p>
            <p class="verse"><strong>5</strong> ’E i muri a’era, ’ia tae i te hitu o te matahiti nō te fa’aterera’a a te mau ha’avā, i ’āmui mai ai e toru tauatini e pae hānere ta’ata ia rātou iho i roto i te ’ēkālesia a te Atua ra, ’e ’ua bāpetizohia ho’i rātou. ’E ’o te hope’a te reira nō te hitu o te matahiti nō te fa’aterera’a a te mau ha’avā i ni’a i te mau ta’ata o Nephi ; ’e ’ua vai tāmau noa te hau ē hope noa atu taua tau ra.</p>
            <p class="verse"><strong>6</strong> ’E i muri a’era, ’ia tae i te va’u o te matahiti nō te fa’aterera’a o te mau ha’avā, ’ua ha’amata ihora te te’ote’o i te tupu i roto i te mau ta’ata o te ’ēkālesia, nō tā rātou mau tao’a rahi, ’e tā rātou mau tirita maita’i, ’e tā rātou mau ’ahu paruai maita’i roa, ’e nō tā rātou mau nana māmoe ’e mau nana pua’atoro huru rahi, ’e tā rātou ’auro ’e tā rātou ’ārio, ’e te mau huru tao’a faufa’a rahi ato’a i roa’a mai ia rātou nā roto i tā rātou ’ohipa itoito ; ’e nā roto i teie mau mea ato’a ’ua fa’ateiteihia rātou e te te’ote’o o tō rātou ’ā’au, ’e ’ua ha’amata rātou i te ’ō’omo i te mau ’ahu moni rahi roa.</p>
            <p class="verse"><strong>7</strong> I teienei ’o teie te tumu i ’oto roa ai Alama, ’oia ïa, ’e te tahi pae rahi o te mau ta’ata tā Alama i fa’atōro’a ’ei mau ’orometua, ’ei mau tahu’a, ’e ’ei mau peresibutero i ni’a i te ’ēkālesia ; ’oia ïa, e rave rahi tō rātou i ’oto rahi nō te mau ’ohipa ’ī’ino tā rātou i ’ite i te tupura’a i rotopū i tō rātou mau ta’ata.</p>
            <p class="verse"><strong>8</strong> ’E ’ua ’ite ’e ’ua hi’o ho’i rātou ma te ’oto rahi ’e ’ua ha’amata te mau ta’ata o te ’ēkālesia i te fa’ateiteihia i roto i te te’ote’o o tō rātou ’ā’au, ’e i te tu’u atu ho’i i tō rātou ’ā’au i ni’a i te mau tao’a rahi ’e i ni’a i te mau mea faufa’a ’ore o te ao nei, ’e ’ua ha’amata rātou i te tāhitohito rātou te tahi i te tahi, ’e ’ua ha’amata ho’i rātou i te hāmani ’ino i te mau ta’ata ’o tei ’ore i ti’aturi i tō rātou iho mana’o ’e tō rātou iho hina’aro.</p>
            <p class="verse"><strong>9</strong> ’E nō reira, i te va’u o te matahiti nō te fa’aterera’a a te mau ha’avā, ’ua tupu te mau tama’ira’a rahi i rotopū i te mau ta’ata o te ’ēkālesia ; ’oia ïa, tē vai ra te fe’i’i, ’e te mārōra’a, ’e te tāiroiro, ’e te mau hāmani-’ino-ra’a, ’e te te’ote’o ho’i ’o tei hau roa atu i te te’ote’o i tō te mau ta’ata i rāpae i te ’ēkālesia a te Atua.</p>
            <p class="verse"><strong>10</strong> ’E ’o te hope’a te reira nō te va’u o te matahiti nō te fa’aterera’a a te mau ha’avā ; ’e ’ua riro te mau ’ohipa ’ī’ino a te ’ēkālesia ’ei turorira’a nō te feiā i rāpae i te ’ēkālesia ; ’e ’ua paruparu a’era te ’ēkālesia i tōna haerera’a i mua.</p>
            <p class="verse"><strong>11</strong> ’E i muri a’era, i te ha’amatara’a nō te iva o te matahiti, ’ua ’ite Alama i te ’ohipa ’ino rahi i roto i te ’ēkālesia, ’e ’ua ’ite ato’a ’oia ē, nō te hi’ora’a tano ’ore o te ’ēkālesia ’ua ha’amata te reira i te arata’i i te feiā ti’aturi ’ore i te rave i te hō’ē tufa’a nō te mau ’ohipa ’ī’ino i te tahi atu, ’e tē fa’atupu ra te reira i te pohe o te mau ta’ata.</p>
            <p class="verse"><strong>12</strong> ’Oia ïa, ’ua ’ite ’oia i te ’aifāito ’ore rahi i rotopū i te mau ta’ata, tē fa’ateitei ra te tahi pae i tō rātou te’ote’o, ma te vahavaha ia vetahi ’ē, ’e ma te huri atu i tō rātou tua i te feiā veve ’e te feiā taha’a noa, ’e te feiā po’ia, ’e te feiā po’ihā, ’e te feiā ma’i ’e tei fāri’i i te ’ati.</p>
            <p class="verse"><strong>13</strong> I teienei ’o teie te tumu rahi nō te ’oto rahi i rotopū i te mau ta’ata, ’e ’ua fa’aha’eha’a rā te tahi pae ia rātou iho, ma te tauturu atu i te mau ta’ata i tei au ’ia tauturuhia e rātou ; mai te hōro’ara’a atu i te tahi tufa’a nō tā rātou tao’a i te feiā veve ’e te feiā nava’i ’ore, te fa’a’amura’a i tei po’ia, ’e tei fa’a’oroma’i i te mau huru ’ati ato’a, nō te ’ōpuara’a a te Mesia, ’o tē tae mai mai te au i tā te vārua nō te tohu ra.</p>
            <p class="verse"><strong>14</strong> Ma te hi’o atu i mua i taua mahana ra, nō te fāri’i i te ha’amatarara’a i tā rātou ra mau hara ; ma te ’ī i te ’oa’oa rahi nō te ti’afa’ahoura’a o te feiā pohe i te mau tā’amu nō te pohe ra, mai te au i te hina’aro ’e te mana ’e te fa’aorara’a a Iesu Mesia.</p>
            <p class="verse"><strong>15</strong> ’E i teienei, i muri a’era, ’ua ’ite Alama i te mau ’ati o te mau ta’ata ha’eha’a i pe’e atu i te Atua, ’e te mau hāmani-’ino-ra’a i ha’apu’ehia i ni’a iho ia rātou ’e te toe’a o tōna ra mau ta’ata, ’e ’ua ’ite ho’i ’oia i tō rātou ’aifāito ’ore, nō reira ’ua ’oto roa ihora ’oia ; ’āre’a rā ’aita te Vārua o te Fatu i fa’aru’e iāna.</p>
            <p class="verse"><strong>16</strong> ’E ’ua mā’iti ihora ’oia i te hō’ē ta’ata ’aravihi nō rotopū mai i te mau peresibutero o te ’ēkālesia, ’e ’ua hōro’a atu ’oia i te mana iāna mai te au i te reo o te mau ta’ata, ’ia ti’a iāna ’ia ha’amana i te mau ture mai te au i te mau ture i hōro’ahia na, ’e ’ia fa’a’ohipa māite i te reira mai te au i te mau ’ohipa ’ī’ino ’e te mau hara a te mau ta’ata.</p>
            <p class="verse"><strong>17</strong> ’O Nephiha te i’oa o teie nei ta’ata, ’e ’ua mā’itihia ’oia ’ei ha’avā rahi ; ’e ’ua pārahi ’oia i ni’a iho i te pārahira’a ha’avā nō te ha’avā ’e nō te fa’atere i te mau ta’ata.</p>
            <p class="verse"><strong>18</strong> I teienei, ’aita Alama i hōro’a atu i te tōro’a tahu’a rahi iāna i ni’a i te ’ēkālesia, ’ua tāpe’a noa rā ’oia i te tōro’a tahu’a rahi nōna iho ; ’ua hōro’a atu rā ’oia i te pārahira’a ha’avā ia Nephiha.</p>
            <p class="verse"><strong>19</strong> ’E ’ua nā reira ’oia ’ia ti’a iāna iho ’ia haere atu i rotopū i tōna ra mau ta’ata, ’e i rotopū ho’i i te mau ta’ata o Nephi, ’ia ti’a iāna ia a’o atu i te parau a te Atua ia rātou, nō te fa’ati’arepu ia rātou ia ha’amana’o i tā rātou ’ohipa, ’ia ti’a iāna ’ia huti i raro i te mau huru te’ote’o ato’a, ’e te ’ohipa tāviri, ’e te mau huru mārōra’a ato’a i rotopū i tōna mau ta’ata, nā roto i te parau a te Atua, ’e ’aita ’oia i ’ite i te rāve’a e fa’afāriuhia ai rātou, maori rā nā roto i te fa’a’itera’a atu i te ’itera’a pāpū nō te fa’ahapara’a atu ia rātou.</p>
            <p class="verse"><strong>20</strong> ’E nō reira i te ha’amatara’a nō te iva o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua hōro’a atu Alama i te pārahira’a ha’avā ia Nephiha, ’e ’ua ha’apa’o noa ihora ’oia i te autahu’ara’a rahi nō te fa’anahora’a mo’a a te Atua, ’ei fa’a’itera’a pāpū i te parau, mai te au i te vārua nō te heheura’a ’e te tohu.</p>
            <p class="verse">Te mau parau tā Alama, te Tahu’a rahi, i a’o atu, mai te au i te fa’anahora’a mo’a a te Atua, i te mau ta’ata i roto i tō rātou iho mau ’oire ’e mau ’oire ri’i ē ’ati noa a’e te fenua.</p>
            <p class="verse">=== Alma Chapitre 5 ===</p>
            <p class="verse"><strong>1</strong> I teienei, i muri a’era, ’ua ha’amata Alama i te a’o atu i te parau a te Atua i te mau ta’ata, nā mua roa i te fenua ra nō Zarahemela, e mai reira atu i te mau fenua ē hope roa a’e.</p>
            <p class="verse"><strong>2</strong> ’E teie te mau parau tāna i parau atu i te mau ta’ata i roto i te ’ēkālesia i fa’ati’ahia i te ’oire nō Zarahemela, mai te au i tāna iho pāpa’a parau, i te nā-’ō-ra’a mai ē :</p>
            <p class="verse"><strong>3</strong> ’Ua fa’atōro’ahia vau, ’o Alama, e tō’u metua tāne e Alama ’ei tahu’a rahi i ni’a iho i te ’ēkālesia a te Atua ; ’e tei iāna ra ho’i te mana ’e te ha’amanara’a nō ’ō mai i te Atua ’ia rave i teie mau mea ; inaha, tē parau atu nei au ia ’outou na, ’ua ha’amata ’oia i te fa’ati’a i te ’ēkālesia i ni’a i te fenua i te mau ’ōti’a o te fenua ra nō Nephi ; ’oia ïa, i te fenua i parauhia te fenua nō Moromona ; ’oia ïa, ’e ’ua bāpetizo ’oia i tōna mau taea’e i roto i te mau pape o Moromona.</p>
            <p class="verse"><strong>4</strong> ’E inaha, tē parau atu nei au ia ’outou na, ’ua fa’aorahia rātou i te rima o te mau ta’ata o te ari’i ra ’o Noa, nā roto i te aroha ’e te mana o te Atua.</p>
            <p class="verse"><strong>5</strong> ’E inaha, i muri iho i te reira, ’ua fa’atītīhia rātou e te rima o te mau ’āti Lamana i roto i te mēdēbara, ’oia ïa, tē parau atu nei au ia ’outou na, tei roto rātou i te fa’atītīra’a, ’e ’ua fa’aora fa’ahou te Fatu ia rātou mai roto mai i te fa’atītīra’a nā roto i te mana o tāna ra parau ; ’e ’ua ’āfa’ihia mai tātou i teie nei fenua, ’e i’ō nei tātou i ha’amata ai i te fa’ati’a i te ’ēkālesia a te Atua i ni’a i teie nei fenua ē ’ati noa a’e.</p>
            <p class="verse"><strong>6</strong> ’E i teienei, inaha, tē parau atu nei au ia ’outou na, e tō’u mau taea’e, ’outou nō teie nei ’ēkālesia, ’ua tāmau māite ānei ’outou i te ha’amana’o i te fa’atītīra’ahia tō ’outou ra mau metua ? ’Oia ïa, ’ua tāmau māite ānei ’outou i te ha’amana’o i tōna ra aroha ’e te fa’a’oroma’ira’a roa ia rātou ? ’E ’oia ato’a, ’ua tāmau māite ānei ’outou i te ha’amana’o ē nāna tō rātou vārua i fa’aora mai roto mai i hade ?</p>
            <p class="verse"><strong>7</strong> Inaha, nāna ho’i tō rātou ’ā’au i fa’afāriu mai ; ’oia ïa, nāna i fa’aara ia rātou i te vare’a ta’oto rahi, ’e ’ua ara a’era rātou i te Atua ra. Inaha, tei roto roa rātou i te pōiri ; ’āre’a rā ’ua ha’amāramaramahia tō rātou ’ā’au i te māramarama o te parau mure ’ore ra ; ’oia ïa, ’ua ru’uru’uhia ho’i rātou e te mau tā’amu nō te pohe, ’e te mau fifi nō hade, ’e ’ua tīa’i ā te pohe mure ’ore ia rātou.</p>
            <p class="verse"><strong>8</strong> ’E i teienei tē ui atu nei au ia ’outou na, e tō’u mau taea’e, ’ua ha’amouhia ānei rātou ? Inaha, tē parau atu nei au ia ’outou na, ’Aita roa rātou i nā-reira-hia.</p>
            <p class="verse"><strong>9</strong> ’E tē ui fa’ahou atu nei au, ’ua motu ānei te mau tā’amu nō te pohe, ’e te mau fifi o hade i ru’uru’u ia rātou ra, ’ua matara ānei te reira ? Tē parau atu nei au ia ’outou na, ’oia ïa, ’ua matara ïa, ’e ’ua ’oa’oa tō rātou ’ā’au, ’e ’ua hīmene a’era rātou ma te aroha fa’aora. ’E tē parau atu nei au ia ’outou na ē ’ua fa’aorahia rātou.</p>
            <p class="verse"><strong>10</strong> ’E i teienei tē ui atu nei au ia ’outou na, e mea nāhea rātou i te fa’aorahia ? ’Oia ïa, e mea nāhea tō rātou ti’aturira’a ’ia fāri’i i te fa’aorara’a ? E aha atu ā ho’i te mea i matara ai rātou i te mau tā’amu nō te pohe, ’oia ïa, ’e i te mau fifi nō hade ra ?</p>
            <p class="verse"><strong>11</strong> Inaha, ’ua ti’a ho’i iā’u ’ia fa’a’ite atu ia ’outou na ē—’aita ānei tō’u ra metua tāne ’o Alama i ti’aturi i te mau parau i parauhia e te vaha o Abinadi ? E ’ere ānei ’oia i te hō’ē peropheta mo’a ? ’Aita ānei ’oia i parau i te mau parau a te Atua, ’e ’ua ti’aturi tō’u metua tāne o Alama i te reira ?</p>
            <p class="verse"><strong>12</strong> ’E mai te au i tōna ra fa’aro’o ’ua tupu te hō’ē tauira’a rahi i roto i tōna ra ’ā’au. Inaha tē parau atu nei au ia ’outou na ē, e parau mau ana’e te reira.</p>
            <p class="verse"><strong>13</strong> ’E inaha, ’ua a’o atu ’oia i te parau i tō ’outou ra mau metua, ’e ’ua tupu ato’a te mau tauira’a rahi i roto i tō rātou mau ’ā’au, ’e ’ua fa’aha’eha’a rātou ia rātou iho ’e ’ua tu’u i tō rātou ti’aturira’a i mua i te Atua ora mau ra. ’E inaha, e feiā ha’apa’o maita’i rātou ē tae roa atu i te hope’a ra ; nō reira ’ua fa’aorahia rātou.</p>
            <p class="verse"><strong>14</strong> ’E i teienei, inaha, tē ui atu nei au ia ’outou na, e tō’u mau taea’e nō te ’ēkālesia, ’ua fānau-vārua-hia ānei ’outou i tā te Atua ra ? ’Ua fāri’i ānei ’outou i tōna hōho’a i roto i tō ’outou nā mata ? ’Ua ’itea ānei ia ’outou teie tauira’a rahi i roto i tō ’outou na ’ā’au ?</p>
            <p class="verse"><strong>15</strong> Tē fa’a’ohipa ra ānei ’outou i te fa’aro’o i roto i te fa’aorara’a nāna ’o tei hāmani ia ’outou ? Tē hi’o ātea ra ānei ’outou ma te mata fa’aro’o, ’e tē ’ite atu ra ānei ’outou i teie tino tāhuti i te fa’ati’ara’ahia ’ei tino tāhuti ’ore, ’e teie nei tino pohe noa i te fa’ati’ara’ahia ’ei tino pohe ’ore, ’e i te ti’ara’a i mua i te Atua ia ha’avāhia mai te au i te mau ’ohipa i ravehia i te tino tāhuti nei ?</p>
            <p class="verse"><strong>16</strong> Tē parau atu nei au ia ’outou na, tē mana’o na ānei ’outou i roto ia ’outou iho ē, tē fa’aro’o ra ’outou i te reo o te Fatu, i te nā-’ō-ra’a mai ia ’outou i taua mahana ra ē : ’A haere mai iā’u nei, ’o ’outou tei ha’amaita’ihia, inaha ho’i, ’ua riro tā ’outou mau ’ohipa i rave ’ei mau ’ohipa parauti’a i ni’a i te fenua nei ?</p>
            <p class="verse"><strong>17</strong> ’E ’aore rā tē mana’o ra ānei ’outou i roto ia ’outou iho ē, e ti’a ia ’outou ’ia ha’avare i te Fatu i taua mahana ra, ’a parau atu ai ē—E te Fatu, ’ua riro tā mātou mau ’ohipa i rave i ni’a i te fenua nei ’ei mea parauti’a—’e e fa’aora ïa ’oia ia ’outou ?</p>
            <p class="verse"><strong>18</strong> ’E ’aore rā, tē ’ite ra ānei ’outou ia ’outou iho i te ’āfa’ira’ahia i mua i te ha’avāra’a a te Atua ma te ’ā’au i ’ī i te ’oto ’e te taiā, ma te ha’amana’o i tā ’outou mau ’ohipa hape ato’a, ’oia ïa, ma te ha’amana’o pāpū i tā ’outou mau ’ohipa ’ī’ino ato’a, ’oia ïa, ma te ha’amana’o pāpū ē, ’ua pāto’i ’outou i te mau fa’auera’a a te Atua ?</p>
            <p class="verse"><strong>19</strong> Tē parau atu nei au ia ’outou na ē, e ti’a ānei ia ’outou ’ia hi’o atu i ni’a i te Atua i taua mahana ra ma te ’ā’au parauti’a ’e te rima mā ? Tē parau atu nei au ia ’outou na ē, e ti’a ānei ia ’outou ’ia hi’o atu i ni’a, ma te hōho’a o te Atua i ’ō’otihia i ni’a i tō ’outou ra mata ?</p>
            <p class="verse"><strong>20</strong> Tē parau atu nei au ia ’outou na ē, e ti’a ānei ia ’outou ’ia mana’o ē, e fa’aorahia ’outou ’e i tu’u na ho’i ’outou ia ’outou iho ’ei mau tāvini nō te diabolo ?</p>
            <p class="verse"><strong>21</strong> Tē parau atu nei au ia ’outou na ē, e ’ite ’outou i taua mahana ra ē, ’aita ’outou e ti’a ’ia fa’aorahia, nō te mea ’aita roa te hō’ē ta’ata e fa’aorahia, maori rā ’ua horoihia tōna mau ’ahu ’e ’ua teatea ; ’oia ïa, e mea ti’a roa i tōna mau ’ahu ’ia tāmāhia, ’e ’ia horoihia te mau tāfetafeta ato’a nā roto i te toto nōna o tō tei parauhia e tō tātou mau metua, ’o tē haere mai nō te fa’aora i tōna mau ta’ata i tā rātou mau hara.</p>
            <p class="verse"><strong>22</strong> ’E i teienei, tē ui atu nei au ia ’outou na, e tō’u mau taea’e, e aha ïa tō ’outou mana’o, ’ia ti’a atu ’outou i mua i te ha’avāra’a a te Atua, ma tō ’outou mau ’ahu i tāfetafeta i te toto ’e te mau huru ’ohipa vi’ivi’i ato’a ra ? Inaha, e aha tā teie mau mea e fa’a’ite fa’ahapa mai ia ’outou i reira ?</p>
            <p class="verse"><strong>23</strong> Inaha, ’aita ānei te reira e fa’a’ite pāpū mai ē, e mau ta’ata taparahi ta’ata ’outou, ’oia ïa, ’e ’ua rave ato’a i te mau huru ’ohipa ’ī’ino ato’a ?</p>
            <p class="verse"><strong>24</strong> Inaha, e tō’u mau taea’e, tē mana’o ra ānei ’outou ē, e vāhi tō taua mau huru ta’ata ra nō te pārahi i te bāsileia o te Atua, i pīha’i iho ia Aberahama, ’e ia Isaaka, ’e ia Iakoba, ’e i te mau peropheta mo’a ato’a ho’i, ’o tei mā tō rātou mau ’ahu ’e te pōra’o ’ore, ’e te vi’ivi’i ’ore ’e te teatea ?</p>
            <p class="verse"><strong>25</strong> Tē parau atu nei au ia ’outou na ē, ’Aita roa ; maori rā ’ia fa’ariro ’outou i Tei Hamani ia tātou nei ’ei ta’ata ha’avare mai te mātāmua mai ā ; ’e ’aore rā ’ia mana’o ’outou ē, e ta’ata ha’avare ’oia mai te mātāmua mai ā ; ’aita e ti’a ia ’outou ’ia mana’o ē, e vāhi tō taua huru ta’ata ra i te bāsileia o te ao ra ; ’āre’a rā e ti’avaru-’ē-hia rātou i rāpae nō te mea e mau tamari’i rātou nō te bāsileia o te diabolo.</p>
            <p class="verse"><strong>26</strong> ’E i teienei, inaha, tē parau atu nei au ia ’outou na, e tō’u mau taea’e, mai te mea ē ’ua ’itea ānei ia ’outou te tauira’a o tō ’outou ’ā’au, ’e mai te mea ē ’ua tupu tō ’outou hina’aro ’ia hīmene i te hīmene nō te aroha fa’aora, tē ui atu nei au ia ’outou ē, ’ua ti’a ānei ia ’outou i te hina’aro i te reira i teienei ?</p>
            <p class="verse"><strong>27</strong> Tē haere ra ānei ’outou ma te hapa ’ore i mua i te Atua ? E ti’a ānei ia ’outou ’ia parau i roto ia ’outou iho, mai te mea ē ’ua fa’ata’ahia ’outou ’ia pohe i teie nei taime, ’e ’ua nava’i tō ’outou huru ha’eha’a ? ’E ’ua tāmāhia ’e ’ua fa’ateateahia tō ’outou ra mau ’ahu i te toto o te Mesia, ’o tē haere mai e fa’aora i tōna ra mau ta’ata i tā rātou mau hara ?</p>
            <p class="verse"><strong>28</strong> Inaha, ’ua fa’a’ore ānei ’outou i te te’ote’o ? Tē parau atu nei au ia ’outou na ē, mai te mea ē ’aita ’outou i nā reira, ’aita ato’a ïa ’outou i ineine nō te fārerei atu i te Atua. Inaha, e mea ti’a ia ’outou ’ia fa’aineine vave ; tē fātata mai ra ho’i te bāsileia o te ao, ’e ’aita o taua ta’ata ra e ora mure ’ore.</p>
            <p class="verse"><strong>29</strong> Inaha, tē ui nei au ē, tē vai ra ānei te hō’ē i rotopū ia ’outou ’o tei ’ore i fa’a’ore i te nounou ? Tē parau atu nei au ia ’outou na ē, ’aita ïa ’oia i ineine ; ’e ’ua hina’aro vau ’ia fa’aineine vave ’oia, tē fātata mai nei ho’i te hora ; ’e ’aita i ’itea iāna te taera’a mai o taua tau ra ; ’e ’aita roa ’oia e ’iteahia ma te hapa ’ore.</p>
            <p class="verse"><strong>30</strong> ’E teie fa’ahou ā tē parau atu nei au ia ’outou na ē, tē vai ra ānei te hō’ē i rotopū ia ’outou ’o tei vahavaha atu i tōna ra taea’e, ’e ’aore rā ’o tei ha’apu’e i te mau hāmani-’ino-ra’a i ni’a iāna ra ?</p>
            <p class="verse"><strong>31</strong> ’Auē ho’i ē terā ra huru ta’ata ē, ’aita ’oia i ineine, ’e tē fātata mai ra te tau e mea ti’a roa iāna ’ia tātarahapa, ’e ’aore rā e ’ore ’oia e fa’aorahia !</p>
            <p class="verse"><strong>32</strong> ’Oia ïa, ’auē ho’i ’outou ato’a e te mau ta’ata rave i te mau ’ohipa ’ī’ino ē ; ’a tātarahapa, ’a tātarahapa, e nā te Fatu te Atua i parau mai i te reira.</p>
            <p class="verse"><strong>33</strong> Inaha, tē fa’atae mai ra ’oia i te parau anira’a i te mau ta’ata ato’a, ’oia ho’i tē fa’atorohia ra te rima o te aroha ia rātou ra ; ’e tē nā ’ō mai ra ho’i ’oia ē : ’A tātarahapa, ’e e fāri’i au ia ’outou.</p>
            <p class="verse"><strong>34</strong> ’Oia ïa, tē nā ’ō mai ra ’oia : ’A haere mai ’outou iā’u nei ’e e fāri’i ’outou i te mā’a nō te tumu rā’au nō te ora ; ’oia ïa, e ’amu ’outou i te pāne nō te ora, ’e e inu ho’i i te mau pape nō te ora ma te ti’amā.</p>
            <p class="verse"><strong>35</strong> ’Oia ïa, ’a haere mai ’outou iā’u nei ’e ’a fa’atupu i te mau ’ohipa parauti’a, ’ia ’ore ’outou ’ia tāpūhia i raro ’e ’ia hurihia i roto i te auahi ra—</p>
            <p class="verse"><strong>36</strong> Inaha ho’i, tē fātata mai nei te tau, ’e ’oia ’o tei ’ore i fa’ahotu mai i te mā’a maita’i, ’e ’aore rā ’o tei ’ore i rave i te mau ’ohipa parauti’a, e fāri’i ïa ’oia i te autā ’e te ’oto.</p>
            <p class="verse"><strong>37</strong> ’O ’outou e te mau ta’ata rave i te mau ’ohipa ’ī’ino ē, ’e tei fa’ateiteihia i roto i te mau mea faufa’a ’ore o teie nei ao, ’e ’o ’outou tei fa’ahua ’ite i te mau ’ē’a nō te parauti’a ’āre’a rā tei haere ’ē nā te ’ē’a mai te māmoe tīa’i ’ore ra, ’ua ti’aoro noa mai te tīa’i māmoe ia ’outou, ’e tē ti’aoro noa mai nei ā ia ’outou na, ’aore rā ’outou e fa’aro’o i tōna ra reo !</p>
            <p class="verse"><strong>38</strong> Inaha, tē parau atu nei au ia ’outou na ē, tē ti’aoro noa mai nei te tīa’i māmoe maita’i ia ’outou na, ’oia ïa, tē ti’aoro nei ho’i ’oia ia ’outou i tōna iho i’oa, ’oia ho’i, i te i’oa o te Mesia ; ’e mai te mea ē ’aita ’outou e fa’aro’o i te reo o te tīa’i māmoe maita’i ra, i te i’oa i pi’ihia ai ’outou ra, inaha, e ’ere ïa ’outou i te māmoe nā te tīa’i māmoe maita’i ra.</p>
            <p class="verse"><strong>39</strong> ’E i teienei mai te mea e ’ere ’outou i te māmoe nā te tīa’i māmoe maita’i ra, nō teihea nana māmoe ïa ’outou ? Inaha, tē parau atu nei au ia ’outou na ē, ’o te diabolo ïa tō ’outou tīa’i māmoe, ’e nō tāna nana māmoe ho’i ’outou ; ’e i teienei, ’o vai tē ti’a ’ia huna i teie ? Inaha, tē parau atu nei au ia ’outou na ē, ’o ’oia tē huna i teie nei mau parau, e ta’ata ha’avare ’oia ’e e tamari’i ho’i ’oia nā te diabolo.</p>
            <p class="verse"><strong>40</strong> ’E tē parau atu nei ho’i au ia ’outou na ē, ’o te mau mea maita’i ra nō ’ō mai ïa i te Atua ra ; ’e te mau mea ’ino ra nō ’ō mai ïa i te diabolo ra.</p>
            <p class="verse"><strong>41</strong> Nō reira, ’ia fa’atupu te hō’ē ta’ata i te mau ’ohipa maita’i, tē fa’aro’o ra ïa ’oia i te reo o te tīa’i māmoe maita’i, ’e tē pe’e atu ra ïa ’oia iāna ; ’āre’a rā te ta’ata ’o tē fa’atupu ra i te mau ’ohipa ’ī’ino, ’ua riro ïa ’oia ’ei tamari’i nā te diabolo, ’e ’ua fa’aro’o ’oia i tōna ra reo ’e tē pe’e atu ra ’oia iāna.</p>
            <p class="verse"><strong>42</strong> ’E ’o ’oia ’o tē nā reira e fāri’i ïa ’oia i tāna mau utu’a nō ’ō mai iāna ra ; nō reira, te mau utu’a e roa’a i te ta’ata ’o tei nā reira ’o te pohe ïa i tā te mau mea nō te parauti’a ra, ’o ’oia i pohe i te mau ’ohipa maita’i ato’a.</p>
            <p class="verse"><strong>43</strong> ’E i teienei, e tō’u mau taea’e, tē hina’aro nei au ’ia fa’aro’o mai ’outou iā’u nei, tē parau nei ho’i au ma te pūai o tō’u nei vārua ; inaha ho’i, ’ua parau pāpū atu vau ia ’outou na ’ia ’ore ’outou ’ia hape, ’oia ho’i ’ua parau atu vau mai te au i te mau fa’auera’a a te Atua.</p>
            <p class="verse"><strong>44</strong> ’Ua pi’ihia ho’i au ’ia parau atu mai teie te huru, mai te au i te fa’anahora’a mo’a a te Atua tei roto ia Iesu Mesia ra ; ’oia ïa, ’ua fa’auehia vau ’ia ti’a atu ’e ’ia fa’a’ite pāpū atu i teie nei feiā i te mau mea i parauhia e tō tātou mau metua nō ni’a i te mau mea e tupu a muri atu.</p>
            <p class="verse"><strong>45</strong> ’E ’eiaha te reira ana’e. ’Aita ānei ’outou i mana’o ē, ’ua ’ite au iho nei i teie nei mau mea ? Inaha, tē fa’a’ite pāpū atu nei au ia ’outou na ē, ’ua ’ite mau vau ē e parau mau ana’e teie mau mea ’o tā’u i parau iho nei. ’E i tō ’outou mana’ora’a, e mea nāhea vau i ’ite ai i te parau mau nō te reira ?</p>
            <p class="verse"><strong>46</strong> Inaha, tē parau atu nei au ia ’outou na ē, ’ua fa’a’itehia mai te reira iā’u nā roto i te Vārua Mo’a o te Atua. Inaha ho’i, ’ua ha’apae a’enei au i te mā’a ’e ’ua pure a’enei ho’i au e rave rahi mau mahana, ’ia ’ite au iho nei i teie nei mau mea. ’E i teienei ’ua ’ite māite au ē, e parau mau ïa ; nā te Fatu te Atua ho’i i fa’a’ite mai i te reira iā’u nei nā roto i tōna ra Vārua Mo’a ; ’e ’o teie ïa te vārua nō te heheura’a i roto iā’u nei.</p>
            <p class="verse"><strong>47</strong> ’E ’oia fa’ahou, tē parau atu nei au ia ’outou na ē, ’ua heheuhia mai iā’u nei ē, e parau mau te mau parau i parauhia mai e tō tātou mau metua ; ’e i nā reira-mau-hia mai te au i te vārua nō te tohu i roto iā’u nei, ’o tē fa’a’ite-ato’a-hia mai e te Vārua o te Atua.</p>
            <p class="verse"><strong>48</strong> Tē parau atu nei au ia ’outou na ē, ’ua ’ite māite au ē, e parau mau roa te mau mea tā’u e parau atu ia ’outou na nō ni’a i te mau mea e tae mai ; ’e tē parau atu nei au ia ’outou na ē, ’ua ’ite au ē, e tae mai Iesu Mesia, ’oia ïa, te Tamaiti, te Tamaiti fānau tahi a te Metua, tei ’ī i te maita’i, ’e te aroha, ’e te parau mau. ’E inaha, ’o ’oia tē tae mai nō te hōpoi ’ē atu i te hara a tō te ao nei ; ’oia ïa, te mau hara a te mau ta’ata ato’a ’o tē tāmau māite i te ti’aturi i tōna ra i’oa.</p>
            <p class="verse"><strong>49</strong> ’E i teienei, tē parau atu nei au ia ’outou na ē, ’o te fa’anahora’a teie i pi’ihia ai au, ’oia ïa, ’ia a’o atu i tō’u ra mau taea’e herehia, ’oia ïa, ’e i te mau ta’ata e pārahi ra i ni’a i te fenua nei ; ’oia ïa, ’ia a’o atu i te mau ta’ata ato’a, i te ta’ata pa’ari ’e te ta’ata ’āpī, i te feiā tītī ’e te feiā ti’amā ; ’oia ïa, e parau atu vau ia ’outou na e te feiā ruhiruhiā, ’e te feiā huru pa’ari, ’e te u’i ’āpī ; ’oia ïa, ’ia ti’aoro atu ia rātou ’ia tātarahapa ’e ’ia fānau-fa’ahou-hia.</p>
            <p class="verse"><strong>50</strong> ’Oia ïa, tē nā ’ō mai ra te Vārua : ’A tātarahapa, e tō te mau hope’a o te fenua nei, tē fātata mai ra te bāsileia o te ao ra ; ’oia ïa, tē haere mai ra te Tamaiti a te Atua ma tōna ra hanahana, e tōna pūai, ’e te hinuhinu, ’e te mana, ’e te hau. ’Oia ïa, e tō’u mau taea’e here, tē parau atu nei au ia ’outou na ē, tē nā ’ō mai ra te Vārua : ’A hi’o na i te hanahana o te Ari’i o te ao ato’a nei ; ’e ’oia ato’a ’ua fātata roa te Ari’i o te ra’i i te ’ana’ana mai i rotopū i te mau tamari’i a te ta’ata nei.</p>
            <p class="verse"><strong>51</strong> ’E ’oia ato’a ’ua parau mai te Vārua iā’u nei, ’oia ïa, i te pi’ira’a mai iā’u nei ma te reo pūai, i te nā-’ō-ra’a mai ē : ’A haere ti’a atu na ’oe ’e ’a parau atu i teie nei mau ta’ata ē—’A tātarahapa, ’ia ’ore ’outou e tātarahapa, e ’ore roa ’outou e fāri’i i te bāsileia o te ao ra.</p>
            <p class="verse"><strong>52</strong> ’E teie fa’ahou ā tē parau atu nei au ia ’outou na ē, tē nā ’ō mai ra te Vārua : Inaha, tē vai nei ho’i te ’ōpahi i te a’a o te tumu rā’au i teienei ā ; nō reira te mau tumu rā’au ato’a ’aore i fa’ahotu mai i te mā’a maita’i ra, e tāpūhia ïa i raro ’e e hurihia i roto i te auahi ; ’oia ïa, te auahi pohe ’ore ’e ’o tē ’ore e ti’a ’ia tinaihia. Inaha, ’e ’a ha’amana’o ē, nā Tei Mo’a i parau mai i te reira.</p>
            <p class="verse"><strong>53</strong> ’E i teienei, e tō’u mau taea’e here, tē parau atu nei au ia ’outou na ē, ’ua ti’a ānei ia ’outou ’ia pāto’i i teie nei mau parau ; ’oia ïa, ’ua ti’a ānei ia ’outou ’ia ha’apae i teie nei mau mea, ’e ’a ta’ata’ahi ai i Tei Mo’a i raro a’e i tō ’outou ’āvae ; ’oia ïa, ’ua ti’a ānei ia ’outou ia fa’aahaaha i te te’ote’o o tō ’outou ’ā’au ; ’oia ïa, e tāmau noa ānei ’outou i te fa’a’ahu ia ’outou iho i te ahu moni rahi ’e te tu’ura’a atu i tō ’outou ’ā’au i ni’a i te mau mea faufa’a ’ore nō teie nei ao, ’oia ho’i i tā ’outou mau tao’a rahi ?</p>
            <p class="verse"><strong>54</strong> ’Oia ïa, e tāmau noa ānei ’outou i te mana’o ē, e mea maita’i a’e ’outou i te tahi atu ; ’oia ïa, e tāmau noa ānei ’outou i te hāmani ’ino i tō ’outou mau taea’e ’o tei fa’aha’eha’a ia rātou iho, ’e tei haere ho’i mai te au i te fa’anahora’a mo’a a te Atua, i fa’aōhia mai ai rātou i roto i te ’ēkālesia nei, ’e i ha’amo’ahia ho’i rātou e te Vārua Mo’a, ’e ’ua fa’atupu rātou i te mau ’ohipa maita’i i tei au i te tātarahapa—</p>
            <p class="verse"><strong>55</strong> ’Oia ïa, e tāmau noa ānei ’outou i te huri atu i tō ’outou tua i te feiā veve, ’e te nava’i ’ore, ’e i te tāpe’a noa i tā ’outou faufa’a ia rātou ?</p>
            <p class="verse"><strong>56</strong> ’E i te pae hope’a, ’o ’outou ato’a o tē tāmau noa ā i roto i tā ’outou mau ’ohipa ’ī’ino, tē parau atu nei au ia ’outou na ē, ’o rātou ïa teie ’o tē tāpūhia i raro ’e ’o tē hurihia i roto i te auahi, maori rā ’ia tātarahapa vave rātou.</p>
            <p class="verse"><strong>57</strong> ’E i teienei tē parau atu nei au ia ’outou na ē, ’o ’outou ato’a ’o tei hina’aro māite ’ia pe’e mai i te reo o te tīa’i māmoe maita’i ra, ’a haere mai ’outou mai rotopū mai i te mau ta’ata ’ī’ino, ’e ’a fa’ata’a ’ē mai ia ’outou, e ’eiaha ’outou e rave noa atu i tā rātou mau mea vi’ivi’i ra ; ’e inaha, e paraihia tō rātou mau i’oa, ’e ’aita roa ho’i te i’oa o te mau ta’ata parauti’a ’ore e tai’ohia i rotopū i te i’oa o te feiā parauti’a ; ’ia tupu te parau a te Atua, ’o tei nā ’ō mai ē : E ’ore roa te i’oa o te mau ta’ata ’ī’ino e ’āmuihia i te i’oa o tō’u ra mau ta’ata.</p>
            <p class="verse"><strong>58</strong> ’E e pāpa’ihia ho’i te i’oa o te feiā parauti’a i roto i te buka nō te ora, ’e e hōro’a atu vau ia rātou i te hō’ē pārahira’a i tō’u ra rima atau. ’E i teienei, e tō’u mau taea’e, e aha tā ’outou parau nō te pāto’i mai i teie ? Tē parau atu nei au ia ’outou na ē, mai te mea e pāto’i mai ’outou i te reira, ’aita roa ïa e pe’ape’a, nō te mea ’ia fa’atupuhia te parau a te Atua e ti’a ai.</p>
            <p class="verse"><strong>59</strong> Nō te mea ’o vai ïa tīa’i māmoe i rotopū ia ’outou na e rave rahi tāna māmoe, ’e ’aita ’oia e tīa’i māite ia rātou ’ia ’ore te mau luko e ō mai ’e ’a ’amu ai i tāna nana māmoe ? ’E inaha, mai te mea e ō mai te luko i roto i tāna ra nana māmoe, ’aita ānei ’oia e tīahi ’ē atu iāna ? ’Oia ïa, mai te mea e ti’a iāna, e taparahi ïa ’oia iāna.</p>
            <p class="verse"><strong>60</strong> ’E i teienei tē parau atu nei au ia ’outou na ē, e pi’i noa mai te tīa’i māmoe maita’i ia ’outou na ; ’e ’ia fa’aro’o ’outou i tōna reo, e hōpoi mai ’oia ia ’outou i roto i tāna ra nana, ’e e māmoe ’outou nāna i reira ; ’e tē fa’aue mai nei ’oia ia ’outou, ’eiaha ’outou e vaiiho i te luko taehae ia ō mai i rotopū ia ’outou na, ’ia ’ore ’outou ’ia ha’amouhia.</p>
            <p class="verse"><strong>61</strong> ’E i teienei, tē fa’aue atu nei au, ’o Alama, ’ia ’outou nā roto i te reo nōna ’o tei fa’aue mai iā’u nei, ’ia ha’apa’o ’outou i te mau parau tā’u i parau atu ia ’outou na.</p>
            <p class="verse"><strong>62</strong> Tē parau atu nei au ia ’outou i tō te ’ēkālesia nā roto i te fa’auera’a ; ’e ’ia ’outou e ’ere i tō te ’ēkālesia tē parau atu nei au nā roto i te anira’a, i te nā-’ō-ra’a ē : ’A haere mai ’e ’ia bāpetizohia nō te tātarahapara’a, ’e ’ia ’amu ato’a ’outou i te mā’a nō te tumu rā’au nō te ora.</p>
            <p class="verse">Te mau parau tā Alama, te Tahu’a rahi, i a’o atu, mai te au i te fa’anahora’a mo’a a te Atua, i te mau ta’ata i roto i tō rātou iho mau ’oire ’e mau ’oire ri’i ē ’ati noa a’e te fenua.</p>
            <p class="verse">=== Alma Chapitre 6 ===</p>
            <p class="verse"><strong>1</strong> ’E i teienei, i muri a’era, ’ia fa’aoti a’era Alama i te paraparau atu i te mau ta’ata o te ’ēkālesia ’o tei fa’ati’ahia i te ’oire ra nō Zarahemela, ’ua fa’atōro’a ihora ’oia i te mau tahu’a ’e te mau peresibutero, nā roto i te tu’ura’a i tōna nā rima mai te au i te fa’anahora’a a te Atua, ’ia peresideni rātou ’e ’ia tīa’i māite ho’i i te ’ēkālesia.</p>
            <p class="verse"><strong>2</strong> ’E i muri a’era, ’o rātou ato’a e ’ere i tō te ’ēkālesia ’e ’o tei tātarahapa i tā rātou mau hara, ’ua bāpetizohia rātou nō te tātarahapara’a, ’e ’ua fāri’ihia rātou i roto i te ’ēkālesia.</p>
            <p class="verse"><strong>3</strong> ’E i muri ato’a a’era, ’o rātou ato’a nō roto i te ’ēkālesia ’o tei ’ore i tātarahapa i tā rātou mau ’ohipa ’ī’ino ’e tei ’ore ho’i i fa’aha’eha’a ia rātou iho i mua i te Atua—tē parau nei au nō ni’a i te feiā tei fa’ateiteihia i roto i te te’ote’o o tō rātou ’ā’au—’ua fa’aru’ehia rātou, ’e ’ua paraihia tō rātou mau i’oa, ’e ’aita tō rātou mau i’oa i tai’ohia i rotopū i tō te feiā parauti’a ra.</p>
            <p class="verse"><strong>4</strong> ’E ’ua nā reira rātou i te ha’amata i te fa’ati’a i te fa’anahora’a o te ’ēkālesia i te ’oire nō Zarahemela.</p>
            <p class="verse"><strong>5</strong> I teienei ’ua hina’aro vau ’ia ’ite ’outou ē, e mea hōro’a-noa-hia te parau a te Atua i te mau ta’ata ato’a, ’e ’aita roa te ta’ata i ’ōpanihia ’ia ha’aputuputu ia rātou iho nō te fa’aro’o i te parau a te Atua.</p>
            <p class="verse"><strong>6</strong> ’Āre’a rā ’ua fa’auehia mai te mau tamari’i a te Atua ’ia ha’aputuputu pinepine rātou ia rātou iho, ’e ’ia ’āmui ia rātou iho ma te ha’apae i te mā’a ’e ma te pure fa’a’ū’ana ’ia roa’a te maita’i i te mau ta’ata ’o tei ’ore i ’ite i te Atua.</p>
            <p class="verse"><strong>7</strong> ’E i teienei, i muri a’era, ’ia fa’aoti a’era Alama i te hōro’a atu i teie nei mau arata’ira’a, ’ua fa’aru’e mai ra ’oia ia rātou, ’oia ïa, i te ’ēkālesia i te ’oire ra nō Zarahemela, ’e ’ua haere atu ra i te pae i te hiti’a o te rā o te ’ānāvai ra Sidona, ’e tae atu ra i roto i te peho nō Gideona, i fa’ati’ahia na te hō’ē ’oire i reira ’o tei pi’ihia te ’oire nō Gideona, ’e tei roto te reira i te peho i pi’ihia ’o Gideona, ’e ’ua topahia tōna i’oa i te i’oa o te ta’ata i taparahihia i te ’o’e e te rima o Nehora.</p>
            <p class="verse"><strong>8</strong> ’E ’ua haere atu ra Alama ’e ’ua ha’amata ihora i te a’o atu i te parau a te Atua i te ’ēkālesia i fa’ati’ahia i te peho nō Gideona, mai te au i te parau mau i heheuhia mai ’e tei parauhia mai e tōna ra mau metua, ’e mai te au i te vārua nō te heheura’a i roto iāna ra, ’e mai te au ho’i i te ’itera’a pāpū o Iesu Mesia, te Tamaiti a te Atua, ’o tē haere mai nō te fa’aora i tōna mau ta’ata i tā rātou mau hara, e mai te au ho’i i te fa’anahora’a mo’a i pi’ihia ai ’oia ra. ’E te reira ïa tei pāpa’ihia. ’Āmene.</p>
            <p class="verse">Te mau parau a Alama ’o tāna i fa’a’ite atu i te mau ta’ata i Gideona, mai te au i tāna iho pāpa’a parau.</p>
            <p class="verse">=== Alma Chapitre 7 ===</p>
            <p class="verse"><strong>1</strong> Inaha, e tō’u mau taea’e here, nō te mea ’ua fa’ati’ahia vau ’ia haere mai ia ’outou nei, nō reira e tāmata vau ’ia parau atu ia ’outou i tō’u iho reo ; ’oia ïa, nā tō’u iho vaha, ’o te mātāmua ho’i teie o tā’u paraura’a atu ia ’outou i te parau a tō’u iho vaha, i tāpe’a-tāmau-hia ho’i au i te pārahira’a ha’avā, nō te rahi o te ’ohipa i ’ore ai i ti’a ai iā’u ’ia haere mai i’ō ’outou nei.</p>
            <p class="verse"><strong>2</strong> ’Aita roa i ti’a iā’u ’ia haere mai i’ō nei i teie taime ’āhiri ’aita te pārahira’a ha’avā i hōro’ahia i te tahi ’ē atu, nō te fa’atere nō te mono iā’u ; ’e nā roto i te aroha rahi o te Fatu ’ua fa’ati’a mai ’oia iā’u ’ia haere mai i’ō ’outou nei.</p>
            <p class="verse"><strong>3</strong> ’E inaha, ’ua haere mai au ma te ti’aturi rahi ’e te hina’aro rahi ho’i ’ia ’ite au ē, ’ua fa’aha’eha’a na ’outou ia ’outou iho i mua i te Atua, ’e ’ua tāmau māite noa ’outou i te ani atu i tōna ra maita’i, ’e ’ia ’ite ho’i au ē, ’ua riro ’outou ’ei feiā hapa ’ore i mua iāna ra ; ’e ’ia ’ite ho’i au ē, ’aita ’outou i vai i roto i te pe’ape’a ri’ari’a mai tō tātou mau taea’e i Zarahemela ra.</p>
            <p class="verse"><strong>4</strong> ’Ia fa’ahanahanahia rā te i’oa o te Atua, ’oia i hōro’a mai iā’u ’ia ’ite, ’oia ïa, ’oia i hōro’a mai iā’u ’ia fāri’i i te ’oa’oa rahi nō te ’itera’a ē ’ua tu’u-fa’ahou-hia rātou i ni’a i te ’ē’a nō tāna ra parauti’a.</p>
            <p class="verse"><strong>5</strong> ’E tē ti’aturi nei au, mai te au i te Vārua o te Atua i roto iā’u nei ē, e fāri’i ato’a vau i te ’oa’oa nō ni’a ia ’outou ; ’aita rā vau i hina’aro ’ia tupu mai tō’u ’oa’oa nō ni’a ia ’outou nā roto i te mau ’ati e rave rahi ’e te ’oto i fāri’ihia e au nō te mau taea’e i Zarahemela, inaha ho’i, ’ua fāri’i au i te ’oa’oa nō rātou i muri a’e i tō’u haerera’a nā roto i te ’ati rahi ’e te ’oto.</p>
            <p class="verse"><strong>6</strong> Inaha rā, tē ti’aturi nei au ē ’aita ’outou i vai na i roto i te ti’aturi ’ore rahi mai tō ’outou ra mau taea’e ; tē ti’aturi nei au ē ’aita ’outou i fa’ateiteihia i roto i te te’ote’o o tō ’outou ’ā’au ; ’oia ïa, tē ti’aturi nei au ē ’aita ’outou i ha’amau i tō ’outou ’ā’au i ni’a i te mau tao’a rahi ’e te mau mea faufa’a ’ore o teie nei ao ; ’oia ïa, tē ti’aturi nei au ē ’aita ’outou i ha’amori i te mau ’īdolo, ’ua ha’amori rā ’outou i te Atua mau, ’e te Atua ora, ’e tē hi’o ra ’outou i mua nō te ha’amatarara’a i tā ’outou ra mau hara, ma te fa’aro’o mure ’ore e tupu a muri atu.</p>
            <p class="verse"><strong>7</strong> Inaha ho’i, tē parau atu nei au ia ’outou na, e rave rahi te mau mea e tupu a muri atu ; ’e inaha, tē vai nei te hō’ē mea i hau roa atu i te faufa’a rahi i te mau mea ato’a—inaha ho’i, tē fātata mai nei te tau e ora ai ’e e tae mai ai te Tāra’ehara i rotopū i tōna mau ta’ata.</p>
            <p class="verse"><strong>8</strong> Inaha, ’aita vau e parau nei ē, e haere mai ’oia i rotopū ia tātou nei, ’a pārahi ai ’oia i roto i tōna tino tāhuti nei ; inaha ho’i, ’aita te Vārua i parau mai iā’u ē, e nā-reira-hia ïa. I teienei, nō ni’a i teie mea, ’aita ïa vau i ’ite ; ’ua ’ite rā vau ē, e mana tō te Fatu te Atua ’ia rave i te mau mea ato’a mai te au i tāna ra parau.</p>
            <p class="verse"><strong>9</strong> Inaha rā, teie tā te Vārua i parau mai iā’u, i te nā-’ō-ra’a mai ē : ’A ti’aoro atu i teie nei mau ta’ata i te nā-’ō-ra’a ē—’A tātarahapa ’outou, ’e ’a fa’aineine i te ’ē’a o te Fatu, ’e ’a haere nā ni’a i tōna mau ’ē’a, e mea tītī’aifaro te reira ; inaha ho’i, tē fātata mai nei te bāsileia o te ao, ’e e haere mai te Tamaiti a te Atua i ni’a i te fenua nei.</p>
            <p class="verse"><strong>10</strong> ’E inaha, e fānauhia mai ’oia e Maria i Ierusalema, i te fenua o tō tātou ra mau hui tupuna ; e pāretenia ’oia, te hō’ē fāri’i maita’i ’e tei mā’itihia ho’i ; ’o tē tāpo’ihia e te ata o te Vārua Maita’i ’e ’o tē tō nā roto i tōna mana, ’e e fānau mai ’oia i te hō’ē tamaiti, ’oia ïa, i te Tamaiti a te Atua.</p>
            <p class="verse"><strong>11</strong> ’E e haere atu ’oia ma te fa’a’oroma’i i te mau māuiui ’e te mau ’ati, ’e te mau huru fa’ahemara’a ato’a ; ’e e nā reira ’oia ’ia tupu te parau ’o tei nā ’ō mai ē, e rave ’oia i ni’a iāna te mau māuiui ’e te mau ma’i o tōna mau ta’ata.</p>
            <p class="verse"><strong>12</strong> ’E e rave ’oia i te pohe i ni’a iāna, ’ia ti’a iāna ’ia tātara i te mau tā’amu nō te pohe i ru’uru’uhia ai tōna ra mau ta’ata ; ’e e rave ’oia i tō rātou mau paruparu i ni’a iho iāna, ’ia fa’a’īhia tōna ra ’ā’au i te aroha, mai te au i te tino, ’e ’ia ’ite ’oia nā roto i te tino i te rāve’a nō te fa’aora i tōna mau ta’ata ’ia au i tō rātou mau paruparu.</p>
            <p class="verse"><strong>13</strong> I teienei, ’ua ite te Vārua i te mau mea ato’a ; ’āre’a rā e fa’a’oroma’i te Tamaiti a te Atua i te mamae tino nei, ’ia ti’a iāna ’ia rave i te mau hara a tōna ra mau ta’ata i ni’a iāna, ’e ’ia ti’a iāna ’ia fa’a’ore i tā rātou mau hapa mai te au i te mana nō tāna fa’aorara’a ; ’e i teienei, inaha, teie te ’itera’a pāpū i roto iā’u nei.</p>
            <p class="verse"><strong>14</strong> I teienei, tē parau atu nei au ia ’outou na, ’ia tātarahapa ’outou ’e ’ia fānau-fa’ahou-hia e ti’a ai ; nō te mea tē parau mai nei ho’i te Vārua ē, ’ia ’ore ’outou ’ia fānau-fa’ahou-hia e ’ore ’outou e fāri’i i te bāsileia o te ao ra ; nō reira, ’a haere mai ’e ’ia bāpetizohia nō te tātarahapara’a, ’ia tāmāhia ’outou i tā ’outou mau hara, ’ia noa’a ia ’outou te fa’aro’o i te ’Ārenio a te Atua, ’o tei hōpoi ’ē atu i te mau hara a tō te ao nei, tei iāna ho’i te pūai ’ia fa’aora ’e ’ia tāmā i te ta’ata i te mau mea parauti’a ’ore ato’a ra.</p>
            <p class="verse"><strong>15</strong> ’Oia ïa, tē parau atu nei au ia ’outou na, ’a haere mai ’e ’eiaha e mata’u, ’e ’a ha’apae i te mau hara ato’a i ro’o-’ōhie-hia ai ’outou ra, ’e i ru’uru’uhia ai ’outou i te pohe ; ’oia ïa, ’a haere mai ’e ’a haere ti’a atu, ’e ’a fa’a’ite atu i tō ’outou Atua ē, ’ua hina’aro ’outou ’ia tātarahapa i tā ’outou mau hara ’e ’ia fafau atu i te hō’ē fafaura’a iāna ’ia ha’apa’o i tāna mau fa’auera’a, ’e ’ia fa’a’ite pāpū atu iāna i teie nei mahana i te reira nā roto i te haerera’a i raro i te mau pape nō te bāpetizora’a.</p>
            <p class="verse"><strong>16</strong> ’E ’o ’oia ’o tē nā reira, ’e ’o tē ha’apa’o i te mau fa’auera’a a te Atua mai te reira atu ā taime, ’o ’oia ïa tei ha’amana’o i tā’u i parau atu iāna, ’oia ïa, e ha’amana’o ’oia ē ’ua parau atu na vau iāna ē, e noa’a te ora mure ’ore iāna, mai te au i te ’itera’a pāpū o te Vārua Mo’a, ’o tei fa’a’ite pāpū mai iā’u nei.</p>
            <p class="verse"><strong>17</strong> ’E i teienei, e tō’u mau taea’e here, ’ua ti’aturi ānei ’outou i teie nei mau mea ? Inaha, tē parau atu nei au ia ’outou na, ’oia ïa, ’ua ’ite ho’i au ē, ’ua ti’aturi ’outou i te reira ; ’e te rāve’a i ’ite ai au i te reira e mea nā roto ïa i te fa’a’itera’a a te Vārua i roto iā’u nei. ’E i teienei nō te mea e mea pūai tō ’outou fa’aro’o i te reira, ’oia ïa, i te mau mea o tā’u i parau atu, ’ua rahi ïa tō’u nei ’oa’oa.</p>
            <p class="verse"><strong>18</strong> ’E mai tā’u ho’i i parau atu ia ’outou na i te mātāmua ra, tē vai nei tō’u hina’aro ’ia ’ore ’outou ’ia vai i roto i te huru pe’ape’a mai tō ’outou ra mau taea’e, ’e i teienei, ’ua ’ite au ē, ’ua fa’ati’ahia tō’u ra hina’aro.</p>
            <p class="verse"><strong>19</strong> ’Ua ’ite ho’i au ē, tei ni’a ’outou i te mau ’ē’a nō te parauti’a ; ’ua ’ite au ē, tei ni’a ’outou i te ’ē’a e tae atu ai i te bāsileia o te Atua ; ’oia ïa, ’ua ’ite au ē, tē fa’atītī’aifaro nei ’outou i tōna mau ’ē’a.</p>
            <p class="verse"><strong>20</strong> ’Ua ’ite au ē, ’ua fa’a’itehia ’outou i te reira nā roto i te ’itera’a pāpū o tāna ra parau, ’e ’aita e ti’a iāna ’ia haere nā te mau ’ē’a pi’o, ’e ’aita ato’a ’oia e fa’ahuru ’ē i tāna i parau ; ’e ’aita ho’i ’oia e fāriu atu i te pae ’atau ’e i te pae ’aui, ’oia ho’i mai te mea ti’a i te mea ti’a ’ore ; nō reira, e mea mure ’ore tōna haere’a.</p>
            <p class="verse"><strong>21</strong> ’E ’aita ’oia e pārahi i roto i te mau hiero vi’ivi’i ; ’e ’aita ho’i te hō’ē mea vi’ivi’i ’e ’aore rā te hō’ē mea repo e ti’a ’ia fāri’ihia i roto i te bāsileia o te Atua ; nō reira tē parau atu nei au ia ’outou ē, e tae mai te tau, ’oia ïa, i taua mahana hope’a ra, ’o ’oia ’o tei vi’ivi’i e vai noa ’oia i roto i tōna huru vi’ivi’i.</p>
            <p class="verse"><strong>22</strong> ’E i teienei, e tō’u mau taea’e here, ’ua parau atu vau i teie mau mea ia ’outou na, ’ia fa’aara vau ia ’outou ’ia ’ite ’outou i tā ’outou ’ohipa i te Atua ra, ’ia ti’a ia ’outou ’ia haere ma te hapa ’ore i mua iāna, ’ia haere ho’i ’outou mai te au i te fa’anahora’a mo’a a te Atua ra i fāri’ihia ai ’outou na.</p>
            <p class="verse"><strong>23</strong> ’E i teienei, ’ua hina’aro vau ’ia riro ’outou ’ei feiā ha’eha’a, ’e te auraro, ’e te marū ; ’e ’ei feiā a’o-’ōhie-hia ; tei ’ī i te fa’a’oroma’i, ’e te hitahita ’ore ; ’e te au maita’i i te mau mea ato’a ; ’e te itoito i te ha’apa’ora’a i te mau fa’auera’a a te Atua i te mau taime ato’a ; i te anira’a i te mau mea ato’a e au ia ’outou na, i tā te vārua ’e tā te tino ato’a ho’i ; ’e i te ha’amaita’ira’a i te Atua nō te mau mea ato’a tā ’outou e fāri’i ma te fa’aea ’ore.</p>
            <p class="verse"><strong>24</strong> ’E ’ia tāpe’a māite ’outou i te fa’aro’o, ’e te ti’aturi, ’e te here, ’e i reira e rahi ai tā ’outou ravera’a i te mau ’ohipa maita’i.</p>
            <p class="verse"><strong>25</strong> ’E ’ia ha’amaita’i mai te Fatu ia ’outou, ’e ’a ha’apa’o māite i tō ’outou iho mau ’ahu ’ia pōra’o ’ore, ’ia ti’a ia ’outou i te pae hope’a ’ia ha’apārahihia i roto i te bāsileia o te ao ra i pīha’i iho ia Aberahama, ia Isaaka, ’e ia Iakoba, ’e i te mau peropheta mo’a mai te mātāmua mai ā o te ao nei, ’e ’ia pōra’o ’ore tō ’outou mau ’ahu mai tō rātou mau ’ahu i pōra’o ’ore, ’e ’ia ’ore ’ia haere i rāpae ē a muri noa atu.</p>
            <p class="verse"><strong>26</strong> ’E i teienei, e tō’u mau taea’e here, ’ua parau atu vau i teie mau parau ia ’outou mai te au i tā te Vārua i fa’a’ite pāpū mai iā’u nei ; ’e ’ua ’oa’oa roa tō’u vārua nō tō ’outou itoito rahi ’e te ha’apa’o maita’i i tā’u nei parau.</p>
            <p class="verse"><strong>27</strong> ’E i teienei, ’ia tae mai te hau o te Atua i ni’a ia ’outou na, ’e i ni’a ho’i i tō ’outou mau ’utuāfare e mau fenua, ’e i ni’a ato’a i tā ’outou mau nana māmoe ’e mau nana pua’atoro, ’e tā ’outou ato’a ra mau tao’a, ’e i ni’a ato’a i tā ’outou mau vahine ’e tā ’outou mau tamari’i, mai te au i tō ’outou fa’aro’o ’e tā ’outou mau ’ohipa maita’i, mai teie tau atu ē a muri noa atu. ’E ’o teie tā’u i parau. ’Āmene.</p>
            <p class="verse">Te mau parau a Alama ’o tāna i fa’a’ite atu i te mau ta’ata i Gideona, mai te au i tāna iho pāpa’a parau.</p>
            <p class="verse">=== Alma Chapitre 8 ===</p>
            <p class="verse"><strong>1</strong> ’E i teienei, i muri a’era, ’ia oti a’era ia Alama te ha’api’ira’a atu i te mau ta’ata i Gideona i te mau mea e rave rahi ’aore i ti’a ’ia pāpa’ihia, ’e i te fa’ati’ara’a ho’i i te fa’anahora’a o te ’ēkālesia mai tāna i rave na i te fenua ra nō Zarahemela, ’ua ho’i mai ra ’oia mai te fenua mai ra mai Gideona, ’oia ïa, ’ua ho’i mai ra ’oia i tōna ihora fare i Zarahemela nō te fa’afa’aea ri’i i te mau ’ohipa o tāna i rave.</p>
            <p class="verse"><strong>2</strong> E ’o teie te hope’a nō te ivara’a o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>3</strong> ’E i muri a’era, i te ha’amatara’a nō te ’ahurura’a o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua reva atu ra Alama mai reira atu, ’e ’ua haere atu ra ’oia i te fenua ra nō Meleke, i te pae tō’o’a o te rā nō te ’ānāvai Sidona, i te pae tō’o’a o te rā, nā te mau fenua i te hiti nō te mēdēbara.</p>
            <p class="verse"><strong>4</strong> ’E ’ua ha’amata ihora ’oia i te ha’api’i i te mau ta’ata i te fenua ra nō Meleke mai te au i te fa’anahora’a mo’a a te Atua, ’e ’ua pi’ihia ho’i ’oia nā roto i te reira ; ’e ’ua ha’amata ’oia i te ha’api’i atu i te mau ta’ata ē ’ati noa a’e te fenua ra nō Meleke.</p>
            <p class="verse"><strong>5</strong> ’E i muri a’era, ’ua haere mai ra te mau ta’ata iāna nō ’ō mai i te mau ’ōti’a ato’a o te fenua i te pae i te mēdēbara ra. ’E ’ua bāpetizohia ihora rātou ē hope roa a’e tō taua fenua ra.</p>
            <p class="verse"><strong>6</strong> ’E ’ia fa’aoti a’era ’oia i tāna ’ohipa i Meleke ra, ’ua reva atu ra ’oia, ’e e toru a’era mahana ’oia i te haerera’a i te pae apato’erau nō te fenua ra nō Meleke ; ’e ’ua tae atu ra ’oia i te hō’ē ’oire i parauhia ’o Amoniha.</p>
            <p class="verse"><strong>7</strong> I teienei, e peu nā te mau ta’ata o Nephi ’ia ma’iri i te i’oa o tō rātou mau fenua, ’e tō rātou mau ’oire, ’e tō rātou mau ’oire iti, ’oia ïa, ’e tō rātou mau ’oire iti roa atu, i te i’oa o te ta’ata mātāmua i pārahi i reira ; ’e ’ua nā reira-ato’a-hia te fenua nō Amoniha.</p>
            <p class="verse"><strong>8</strong> ’E i muri a’era, ’ia tae a’era Alama i te ’oire nō Amoniha, ’ua ha’amata ihora ’oia i te a’o atu i te parau a te Atua ia rātou.</p>
            <p class="verse"><strong>9</strong> I teienei, e mana rahi tō Sātane i ni’a i te ’ā’au o te mau ta’ata nō te ’oire nō Amoniha ; nō reira ’aita rātou i fa’aro’o i te mau parau a Alama.</p>
            <p class="verse"><strong>10</strong> ’Āre’a rā ’ua rave pūai Alama i te ’ohipa nā roto i te vārua, i te tōra’a i te Atua nā roto i te pure ’ū’ana, ’ia nīni’i mai ’oia i tōna Vārua i ni’a iho i te mau ta’ata i roto i taua ’oire ra ; ’e ’ia fa’ati’a mai ho’i ’oia ’ia ti’a iāna ’ia bāpetizo ia rātou e tae atu ai i te tātarahapara’a.</p>
            <p class="verse"><strong>11</strong> ’Āre’a rā, ’ua fa’a’eta’eta rātou i tō rātou ’ā’au, i te nā-’ō-ra’a mai iāna ē : Inaha, ’ua ’ite mātou ē, ’o Alama ā ’oe ; ’e ’ua ’ite ato’a mātou ē, e tahu’a rahi ’oe i ni’a i te ’ēkālesia tā ’oe i fa’ati’a i te mau vāhi e rave rahi i ni’a i te fenua, mai te au i tō ’oe iho mana’o ; e ’ere mātou nō tā ’oe ’ēkālesia, ’e ’aita ho’i mātou i ti’aturi i taua mau peu tumu ma’ama’a ra.</p>
            <p class="verse"><strong>12</strong> ’E i teienei ’ua ’ite ho’i mātou ē, nō te mea e ’ere mātou nō tā ’oe ’ēkālesia, ’ua ’ite mātou ē ’aita ïa tō ’oe e mana i ni’a iho ia mātou ; ’e ’ua hōro’a ho’i ’oe i te pārahira’a ha’avā ia Nephiha ; nō reira e ’ere ïa ’oe i te ha’avā rahi i ni’a ia mātou nei.</p>
            <p class="verse"><strong>13</strong> I teienei ’ia oti a’era tā te mau ta’ata paraura’a mai i te reira, ’e te pāto’ira’a mai i tāna ato’a ra mau parau, ’e te fa’a’inora’a mai iāna, ’e te tūtuhara’a mai i ni’a iho iāna, ’e te tīahira’a ho’i iāna i rāpae i tō rātou ’oire, ’ua reva atu ra ’oia, ’e ’ua rave ihora ’oia i te ’ē’a e tae atu ai i te ’oire i pi’ihia ’o Aarona.</p>
            <p class="verse"><strong>14</strong> ’E i muri a’era, ’a haere noa ai ’oia i reira, ’ua teiaha roa ’oia i te ’oto, i te haerera’a nā roto i te mau ati e rave rahi, ’e te māuiui rahi o te ’ā’au, nō te parauti’a ’ore o te feiā e pārahi ra i te ’oire nō Amoniha, ’e i muri a’era, ’a teiaha noa ai Alama i te ’oto, inaha, ’ua fā mai ra te hō’ē melahi a te Fatu iāna, ’e ’ua nā ’ō mai ra :</p>
            <p class="verse"><strong>15</strong> E ao tō ’oe e Alama ; nō reira, ’a fa’ateitei i tō ’oe upo’o i ni’a ’e ’a ’oa’oa, e mea ti’a roa ho’i ia ’oe ’ia ’oa’oa ; nō te mea ’ua itoito ’oe i te ha’apa’ora’a i te mau fa’auera’a a te Atua mai te tau mai ā i fāri’i ai ’oe i tā ’oe parau poro’i mātāmua nō ’ō mai iāna ra. Inaha, ’o vau nei te reira tei hōro’a atu i te reira ia ’oe.</p>
            <p class="verse"><strong>16</strong> ’E inaha, ’ua tonohia mai au nō te fa’aue atu ia ’oe na ’ia ho’i atu i te ’oire nō Amoniha, ’e ’ia a’o fa’ahou atu i te mau ta’ata nō taua ’oire ra ; ’oia ïa, ’ia a’o atu ia rātou. ’Oia ïa, ’ia parau atu ia rātou ē, ’ia ’ore rātou ’ia tātarahapa, e ha’amou te Fatu te Atua ia rātou.</p>
            <p class="verse"><strong>17</strong> Inaha ho’i, tē feruri noa nei rātou i teie taime i te rāve’a nō te fa’a’ore i te ti’amāra’a o tō ’oe ra mau ta’ata, (tē nā reira mai ra ho’i te Fatu) ’e e mea au ’ore ho’i ïa i te mau ture, ’e te mau parau, ’e te mau fa’auera’a ho’i tāna i tu’u mai i tōna ra mau ta’ata.</p>
            <p class="verse"><strong>18</strong> I teienei, i muri a’era, ’ia fa’aro’o a’era Alama i te parau poro’i a te melahi a te Fatu ra, ’ua ho’i ’oi’oi atu ra ’oia i te fenua ra nō Amoniha. ’E ’ua tomo atu ’oia i roto i te ’oire nā te tahi ’ē’a atu, ’oia ïa, nā te ’ē’a i te pae apato’a nō te ’oire ra nō Amoniha.</p>
            <p class="verse"><strong>19</strong> ’E ’a tomo atu ai ’oia i roto i te ’oire, ’ua po’ia ’oia, ’e ’ua nā ’ō atu ra i te hō’ē ta’ata : E ti’a ānei ia ’oe ’ia hōro’a mai i te mā’a nā te hō’ē tāvini ha’eha’a o te Atua ?</p>
            <p class="verse"><strong>20</strong> ’E ’ua parau mai ra taua ta’ata ra iāna : E ta’ata ’āti Nephi au nei, ’e tē ’ite nei au ē, e peropheta mo’a ’oe nā te Atua, ’e ’o ’oe te ta’ata tā te melahi i parau mai i roto i te hō’ē ’ōrama ē : E fāri’i ’oe iāna. Nō reira, ’a haere mai nā muri iā’u i roto i tō’u fare, ’e e hōro’a atu vau nā ’oe i tā’u ra mā’a ; ’e ’ua ’ite ho’i au ē, e riro ’oe ’ei ha’amaita’ira’a nō’u ’e nō tō’u ra ’utuāfare ho’i.</p>
            <p class="verse"><strong>21</strong> ’E i muri a’era, ’ua fāri’i mai ra taua ta’ata ra iāna i roto i tōna ra ’utuāfare ; ’e ’o Amuleka te i’oa o taua ta’ata ra ; ’e ’ua hōpoi mai ra ’oia i te faraoa e te ’īna’i ’e ’ua tu’u mai ra i mua ia Alama.</p>
            <p class="verse"><strong>22</strong> ’E i muri a’era, ’ua ’amu ihora Alama i te faraoa ’e ’ua pa’ia a’era, ’e ’ua ha’amaita’i ihora ’oia ia Amuleka ’e tōna ’utuāfare, ’e ’ua ha’amaita’i ato’a atu ra ’oia i te Atua.</p>
            <p class="verse"><strong>23</strong> ’E i muri iho i tōna ’amura’a ’e i te pa’iara’a, ’ua nā ’ō atu ra ’oia ia Amuleka : ’O vau nei ’o Alama te tahu’a rahi i ni’a i te ’ēkālesia a te Atua ē ’ati noa a’e te fenua nei.</p>
            <p class="verse"><strong>24</strong> ’E inaha, ’ua pi’ihia vau ’ia a’o atu i te parau a te Atua i rotopū i teie nei feiā, mai te au i te vārua nō te heheura’a ’e te tohu ; i pārahi na vau i teie nei fenua ’e ’aita rātou i fāri’i mai iā’u, ’ua tīahi rā rātou iā’u i rāpae ’e ’ua fātata vau i te huritua i teie nei fenua ē a muri noa atu.</p>
            <p class="verse"><strong>25</strong> Inaha rā, ’ua fa’auehia mai au ’ia ho’i fa’ahou mai ’e ’ia tohu i teie nei feiā ; ’oia ïa, ’ia fa’a’ite pāpū atu ia rātou i tā rātou mau ’ohipa ’ī’ino.</p>
            <p class="verse"><strong>26</strong> ’E i teienei, e Amuleka, nō te mea ’ua fa’a’amu mai ’oe iā’u ’e ’ua fāri’i mai ho’i iā’u, e ha’amaita’ihia ’oe ; i po’ia na ho’i au nō te mea i ha’apae nā vau i te mā’a e rave rahi mahana.</p>
            <p class="verse"><strong>27</strong> ’E ’ua pārahi ihora Alama i pīha’i iho ia Amuleka e rave rahi mahana hou ’oia i a’o atu ai i te mau ta’ata.</p>
            <p class="verse"><strong>28</strong> ’E i muri a’era, ’ua tupu rahi ihora te mau ’ohipa ’ī’ino a te mau ta’ata.</p>
            <p class="verse"><strong>29</strong> ’E ’ua tae mai ra te parau ia Alama, nā ’ō mai ra : ’A haere na ’oe ; ’e ’a parau ato’a atu ho’i i tō’u tāvini ra ia Amuleka, ’a haere atu ’e ’a tohu atu i teie nei feiā, i te nā-’ō-ra’a atu ē—’A tātarahapa ’outou, tē nā reira mai ra te Fatu, ’e ’ia ’ore ’outou ’ia tātarahapa, e tāho’ohia ïa teie nei feiā i tō’u ra riri ; ’oia ïa, e ’ore roa vau e fa’afāriu ’ē atu i tō’u ra riri rahi.</p>
            <p class="verse"><strong>30</strong> ’E ’ua haere atu ra Alama ’e Amuleka ato’a i rotopū i te mau ta’ata, ’e ’ua fa’a’ite atu ra i te mau parau a te Atua ia rātou ; ’e ’ua ’ī roa rāua i te Vārua Maita’i.</p>
            <p class="verse"><strong>31</strong> ’E ’ua hōro’ahia mai te mana ia rāua, ’e nō reira ’aita roa i ti’a i te hō’ē noa atu ’ia tāpe’a ia rāua i roto i te mau vāhi tāpe’ara’a i raro i te fenua ; ’e ’aita roa ho’i i ti’a i te ta’ata ’ia taparahi ia rāua ; ’āre’a rā ’aita rāua i fa’a’ohipa i tō rāua mana e tae roa atu i te taime ’ua ru’uru’uhia rāua i te mau taura ’e ’ua hurihia i roto i te vāhi tāpe’ara’a. I teienei, ’ua nā-reira-hia ’ia ti’a i te Fatu ’ia fa’a’ite atu i tōna ra mana nā roto ia rāua.</p>
            <p class="verse"><strong>32</strong> ’E i muri a’era, ’ua haere atu ra rāua ’e ’ua a’o atu ra ’e ’ua tohu atu ra ho’i i te mau ta’ata, mai te au i te vārua e te mana tā te Fatu i hōro’a mai ia rāua ra.</p>
            <p class="verse">Te mau parau a Alama, ’e te mau parau ato’a a Amuleka, ’o tei a’ohia atu i te mau ta’ata e pārahi ra i te fenua ra nō Amoniha. ’E ’oia ato’a ’ua hurihia rāua i roto i te fare tāpe’ara’a, ’e ’ua fa’aorahia rāua e te mana semeio o te Atua ’o tei vai na i roto ia rāua ra, mai te au i te pāpa’a parau a Alama.</p>
            <p class="verse">=== Alma Chapitre 9 ===</p>
            <p class="verse"><strong>1</strong> ’E i teienei, ’ua fa’auehia vau, ’o Alama, ’e te Atua ’ia rave au ia Amuleka ’e ’ia haere atu e a’o fa’ahou atu i taua feiā nei, ’e ’aore rā i te mau ta’ata e pārahi ra i te ’oire nō Amoniha, ’e i muri a’era, ’a ha’amata ai au i te a’o atu ia rātou, ’ua mārō mai ra rātou iā’u, nā ’ō mai ra :</p>
            <p class="verse"><strong>2</strong> ’O vai ’oe ? ’Ua mana’o ānei ’oe ē, e ti’aturi mātou i te ’itera’a pāpū o te hō’ē noa iho ta’ata, noa atu ā e a’o mai ’oia ia mātou ē, e mou te fenua nei ?</p>
            <p class="verse"><strong>3</strong> I teienei, ’aita rātou i māramarama i te mau parau tā rātou i parau, nō te mea ’aita rātou i ’ite ē, e mou iho ā ā te fenua nei.</p>
            <p class="verse"><strong>4</strong> ’E ’ua parau ato’a mai ra rātou : E’ita roa mātou e ti’aturi i tā ’oe mau parau mai te mea e tohu mai ’oe ē, e ha’amouhia teie nei ’oire rahi i te hō’ē ana’e iho mahana.</p>
            <p class="verse"><strong>5</strong> I teienei ’aita rātou i ’ite ē, e ti’a i te Atua ’ia rave i te mau ’ohipa māere mai te reira te huru ; nō te mea e feiā ’ā’au pa’ari rātou ’e e feiā ’ā’au ’eta’eta.</p>
            <p class="verse"><strong>6</strong> ’E ’ua parau mai ra rātou : ’O vai ho’i te Atua ’o tei ’ore i tono rahi mai i tāna ha’amanara’a, maori rā i te hō’ē ana’e ta’ata i rotopū i teie nei feiā, nō te fa’a’ite mai ia rātou i te parau mau nō taua mau mea rahi ’e te māere ra ?</p>
            <p class="verse"><strong>7</strong> ’E ’ua haere ti’a mai ra rātou nō te haru iā’u ; inaha rā, ’aita i ti’a ia rātou. ’E ’ua ti’a ihora vau ma te mata’u ’ore nō te a’o atu ia rātou, ’oia ïa, ’ua a’o māite atu vau ia rātou ma te mata’u ’ore, i te nā-’ō-ra’a atu ē :</p>
            <p class="verse"><strong>8</strong> Inaha, ’auē ho’i ’outou e te u’i parauti’a ’ore ’e te ha’api’o ē, nāhea i mo’e ai ia ’outou te mau peu tumu a tō ’outou mau metua ; ’oia ïa, ’ua mo’e ’oi’oi ia ’outou te mau fa’auera’a a te Atua.</p>
            <p class="verse"><strong>9</strong> ’Aita ānei ’outou i ha’amana’o ē, ’ua arata’ihia mai tō tātou metua tāne ’o Lehi mai Ierusalema mai e te rima o te Atua ? ’E ’aita ānei ’outou i ha’amana’o ē, ’ua arata’ihia rātou e ana nā roto i te mēdēbara ?</p>
            <p class="verse"><strong>10</strong> ’E ’ua mo’e vave ānei ia ’outou te mau tau e rave rahi tāna i fa’aora i tō tātou mau metua i te rima o tō rātou ra mau ’enemi, ’e i fa’aherehere ho’i ia rātou ’ia ’ore rātou ’ia ha’amouhia i te rima o tō rātou ihora mau taea’e ?</p>
            <p class="verse"><strong>11</strong> ’Oia ïa, ’e ’āhiri ’aita tōna mana fāito ’ore, ’e tōna aroha, ’e tōna fa’a’oroma’i ia tātou, ’ua tāpū-’ē-hia na ïa tātou mai ni’a atu i te fenua nei, hou roa i teie nei tau ; ’e e mea pāpū ato’a paha ē ’ua tu’uhia tātou i roto i te vāhi nō te mamae hope ’ore ’e te ’oto hope ’ore.</p>
            <p class="verse"><strong>12</strong> Inaha, i teienei tē parau atu nei au ia ’outou ē, ’ua fa’aue mai ’oia ia ’outou ’ia tātarahapa ; ’e ’ia ’ore ’outou ’ia tātarahapa, e ’ore roa ’outou e ō i te bāsileia o te Atua ra. Inaha rā, e ’ere ïa te reira ana’e—’ua fa’aue mai ’oia ia ’outou ’ia tātarahapa, ’e ’ia ’ore ’outou ’ia tātarahapa, e ha’amou roa ’oia ia ’outou mai ni’a atu i te fenua nei ; ’oia ïa, e tāho’o ’oia ia ’outou i tōna ra riri, ’e i roto i tōna riri rahi tāho’o e ’ore roa ’oia e fa’afāriu ’ē atu.</p>
            <p class="verse"><strong>13</strong> Inaha, ’aita ānei ’outou e ha’amana’o ra i te mau parau tāna i parau mai ia Lehi, i te nā-’ō-ra’a mai ē : Mai te mea e ha’apa’o ’outou i tā’u mau fa’auera’a, e manuia ïa ’outou i ni’a i te fenua nei ? ’E ’oia ato’a ’ua nā-’ō-hia mai ē : Mai te mea ē ’aita ’outou e ha’apa’o i tā’u mau fa’auera’a e tāpū-’ē-hia atu ïa ’outou i te aro o te Fatu.</p>
            <p class="verse"><strong>14</strong> I teienei, ’ua hina’aro vau ’ia ha’amana’o ’outou ē, nō te mea ’aita te mau ’āti Lamana i ha’apa’o i te mau fa’auera’a a te Atua, ’ua tāpū-’ē-hia rātou i te aro o te Fatu. I teienei tē ’ite nei tātou ē, ’ua tupu mau te parau a te Fatu i taua mea nei, ’e ’ua tāpū-’ē-hia atu te mau ’āti Lamana i tōna ra aro, mai te ha’amatara’a mai ā nō tā rātou mau ’ōfatira’a i te mau ture i ni’a i te fenua nei.</p>
            <p class="verse"><strong>15</strong> ’Āre’a rā, tē parau atu nei au ia ’outou, e ti’a ia rātou ’ia fa’a’oroma’i a’e ia ’outou i te mahana ha’avāra’a, mai te mea e vai noa ’outou i roto i tā ’outou mau hara, ’oia ïa, e ti’a ato’a ia rātou ’ia fa’a’oroma’i a’e ia ’outou i roto i teie nei orara’a, maori rā ’ia tātarahapa ’outou.</p>
            <p class="verse"><strong>16</strong> E rave rahi ho’i fafaura’a i fa’ataehia atu i te mau ’āti Lamana ; nō te mau peu tumu a tō rātou mau metua i pārahi noa ai rātou i roto i te pōiri ; nō reira e aroha mai te Fatu ia rātou ’e e ha’amaoro ho’i i tō rātou pu’e mahana i te fenua nei.</p>
            <p class="verse"><strong>17</strong> ’E tē vai ra te tau e riro ai rātou i te ti’aturi i tāna ra parau, ’e i te ’ite ho’i i te tano ’ore nō te mau peu tumu a tō rātou mau metua ; ’e e rave rahi ho’i tō rātou e fa’aorahia, ’e e aroha mai ho’i te Fatu i te mau ta’ata ato’a ’o tē ti’aoro atu i tōna ra i’oa.</p>
            <p class="verse"><strong>18</strong> Inaha rā, tē parau atu nei au ia ’outou, mai te mea e rave tāmau ā ’outou i tā ’outou mau ’ohipa ’ī’ino, e ’ore roa tō ’outou pu’e mahana e ha’amaorohia i ni’a i te fenua nei, e tonohia atu ho’i te mau ’āti Lamana nō te ’aro ia ’outou ; ’e ’ia ’ore ’outou ’ia tātarahapa, e tae mai ïa rātou i te hō’ē taime mana’o-’ore-hia e ’outou na, ’e e ro’ohia ’outou i te ha’amoura’a rahi roa ; ’e e tupu ho’i ïa te reira mai te au i te riri rahi tāho’o o te Fatu.</p>
            <p class="verse"><strong>19</strong> E’ita ho’i ’oia e fa’ati’a ia ’outou ’ia pārahi noa i roto i tā ’outou mau ’ohipa ’ī’ino, nō te ha’amou i tōna mau ta’ata. Tē parau atu nei au ia ’outou na ē, ’Aita roa ; e mea ti’a a’e iāna ’ia fa’ati’a atu i te mau ’āti Lamana ’ia ha’amou i tōna ato’a ra mau ta’ata ’o tei parauhia e mau ta’ata nō Nephi, mai te mea e topa atu rātou i roto i te hara ’e e ’ōfati i te ture, i muri a’e i tō rātou fāri’ira’a i te māramarama rahi ’e te ’ite rahi i hōro’ahia mai ia rātou e te Fatu tō rātou Atua.</p>
            <p class="verse"><strong>20</strong> ’Oia ïa, i muri a’e i tō rātou fa’arirora’ahia ’ei feiā ha’amaita’i-rahi-hia e te Fatu ; ’oia ïa, i muri a’e i tō rātou fa’arirora’ahia ’ei mea maita’i a’e i te tahi atu mau nūna’a, mau ’ōpū, mau reo, e mau ta’ata ; ’e i muri a’e ho’i i te fa’a’itera’ahia mai te mau mea ato’a ia rātou, i tei vai na, ’e tē vai nei, ’e tē vai ē a muri noa atu, mai te au i tō rātou mau hina’aro, ’e tō rātou fa’aro’o, ’e tā rātou ho’i mau pure.</p>
            <p class="verse"><strong>21</strong> I muri a’e i tō rātou fārereira’ahia mai e te Vārua o te Atua ; ’e i te paraparaura’a atu i te mau melahi, ’e i te paraura’ahia mai e te reo o te Fatu ; ’e i te fāri’ira’a ho’i i te vārua nō te tohu, ’e te vārua nō te heheura’a, ’e te mau hōro’a e rave rahi, ’oia ho’i te hōro’a nō te parau i te mau reo ’e’ē, ’e te hōro’a nō te a’o, ’e te hōro’a a te Vārua Maita’i, ’e te hōro’a nō te ’īriti i te parau.</p>
            <p class="verse"><strong>22</strong> ’Oia ïa, i muri a’e i tō rātou fa’aorara’ahia e te Atua i te fenua nō Ierusalema nā roto i te rima o te Fatu ; ’e i te fa’aorara’ahia i te o’e, ’e i te ma’ira’ahia, ’e te mau huru ma’i ato’a ; ’e i tō rātou fa’arirora’ahia ’ei feiā pūai i roto i te ’arora’a, ’ia ’ore rātou ’ia pau ; ’e i te arata’ira’ahia ho’i i rāpae i te fa’atītīra’a i terā tau i terā tau, ’e i te ha’apa’ora’ahia ’e i te fa’ahereherera’ahia ho’i rātou ē tae roa mai i teienei ; ’e i te ha’amanuiara’ahia ho’i rātou ē tae roa ’ua riro rātou ’ei feiā tao’a rahi i te mau mea ato’a ra—</p>
            <p class="verse"><strong>23</strong> ’E i teienei, inaha, tē parau atu nei au ia ’outou, mai te mea e hapa teie nei feiā, ’o tei fāri’i i te mau ha’amaita’ira’a e rave rahi nō ’ō mai i te rima o te Fatu ra, i te ravera’a i te mea au ’ore i te māramarama ’e te ’ite i roa’a mai ia rātou ra, tē parau atu nei au ia ’outou, mai te mea e nā reira rātou i te topa atu i roto i te hapa, e mea ti’a a’e te mau ’āti Lamana ia rātou.</p>
            <p class="verse"><strong>24</strong> Inaha ho’i, ’ua fa’ataehia te mau fafaura’a a te Fatu i te mau ’āti Lamana, ’e ’aita rā ia ’outou na mai te mea e ’ōfati ’outou i te ture ; ’e ’aita ānei ho’i te Fatu i fa’aue pāpū mai ’e i fa’aau māite mai i te parau ē, ’ia mārō atu ’outou iāna, e ha’amou-roa-hia ïa ’outou mai ni’a atu i te fenua nei ?</p>
            <p class="verse"><strong>25</strong> ’E i teienei, ’o teie te tumu, ’ia ’ore ’outou ’ia ha’amouhia, i tono mai ai te Fatu i tāna ra melahi i te tahi pae o tōna ra mau ta’ata, nō te fa’a’itera’a ia rātou ē, e mea ti’a ia rātou ’ia haere i mua ’e ’ia ti’aoro māite i teie nei feiā, i te nā-’ō-ra’a atu ē : ’A tātarahapa ’outou, tē fātata mai nei ho’i te bāsileia o te ao ra.</p>
            <p class="verse"><strong>26</strong> ’E ’aita i rahi te mahana toe e tae mai ai te Tamaiti a te Atua ma tōna ra hanahana ; ’e tōna hanahana ra, ’o te hanahana ïa o te Fānau tahi a te Metua, ’o tei ’ī i te maita’i, ’e te fāito ti’a, ’e te parau mau, ’e tei ’ī i te marū, ’e te aroha, ’e te fa’a’oroma’i, ’e te ’oi’oi i te fa’aro’o i te mau ti’aorora’a a tōna ra mau ta’ata ’e i te pāhono atu ho’i i tā rātou ra mau pure.</p>
            <p class="verse"><strong>27</strong> ’E inaha, e haere mai ’oia nō te fa’aora i te mau ta’ata ’o tē bāpetizohia nō te tātarahapara’a, nā roto i te fa’aro’o i tōna ra i’oa.</p>
            <p class="verse"><strong>28</strong> Nō reira, ’a fa’aineine ’outou i te ’ē’a o te Fatu, nō te mea tē fātata mai nei te tau e fāri’i ai te mau ta’ata ato’a i te utu’a nō tā rātou mau ’ohipa, mai te au i tā rātou ha’apa’ora’a—mai te mea e mea parauti’a rātou e fāri’i ïa rātou i te fa’aorara’a nō tō rātou vārua, mai te au i te mana ’e te fa’aorara’a a Iesu Mesia ; ’e mai te mea e mea vi’ivi’i rātou e fāri’i ïa rātou i te pohe i tō rātou vārua, mai te au i te mana ’e te fa’atītīra’a a te diabolo.</p>
            <p class="verse"><strong>29</strong> I teienei, inaha, ’o te reo teie o te melahi, i te ti’aorora’a i te mau ta’ata.</p>
            <p class="verse"><strong>30</strong> ’E i teienei, e tō’u mau taea’e here, e mau taea’e ho’i ’outou nō’u nei, ’e e mea ti’a ia ’outou ’ia herehia, ’e e mea ti’a ho’i ia ’outou ’ia rave i te mau ’ohipa e au nō te tātarahapa, nō te mea ’ua ’eta’eta roa ho’i tō ’outou ’ā’au i te parau a te Atua, ’e nō te mea ho’i e feiā mo’e ’e te hi’a ho’i ’outou.</p>
            <p class="verse"><strong>31</strong> I teienei, i muri a’era, ’ia parau atu vau, ’o Alama, i taua mau parau ra, inaha, ’ua riri roa mai ra te mau ta’ata iā’u, nō te mea ’ua parau atu vau ia rātou ē, e feiā ’ā’au pa’ari rātou ’e e feiā ’ā’au ’eta’eta.</p>
            <p class="verse"><strong>32</strong> ’E nō te mea ho’i ’ua parau atu vau ia rātou ē, e feiā mo’e ’e e feiā hi’a rātou, ’ua riri mai ra rātou iā’u, ’e ’ua tītau rātou ’ia haru iā’u, ’ia ti’a ia rātou ’ia huri atu iā’u i roto i te fare tāpe’ara’a.</p>
            <p class="verse"><strong>33</strong> ’Āre’a rā, i muri a’era, ’aita roa te Fatu i vaiiho ia rātou ’ia rave iā’u i taua taime ra ’e ’ia huri atu iā’u i roto i te fare tāpe’ara’a.</p>
            <p class="verse"><strong>34</strong> ’E i muri a’era, ’ua haere atu ra Amuleka ’e ’ua ti’a atu ra i mua, ’e ’ua ha’amata ihora i te a’o ato’a atu ia rātou. ’E i teienei, ’aita te mau parau ato’a a Amuleka i hope i te pāpa’ihia, ’ua pāpa’ihia rā te tahi tufa’a nō tāna ra mau parau i roto i teie nei buka.</p>
            <p class="verse">E hua’ai Lehi nō Manase—’Ua fa’a’ite mai Amuleka i te fa’auera’a a te melahi ’ia poihere ’oia ia Alama—Nā te mau pure a te feiā parauti’a i fa’aora i te mau ta’ata—Nā roto i te mau pāruru ture parauti’a ’ore ’e te mau ha’avā parauti’a ’ore i tupu ai te ha’amoura’a o te mau ta’ata. Fātata 82H.M.</p>
            <p class="verse">=== Alma Chapitre 10 ===</p>
            <p class="verse"><strong>1</strong> I teienei, ’o te mau parau teie tā Amuleka i a’o atu i te mau ta’ata i te fenua ra nō Amoniha, i te nā-’ō-ra’a atu ē :</p>
            <p class="verse"><strong>2</strong> ’O vau nei ’o Amuleka ; e tamaiti au nā Gidona, te tamaiti a Isema’ela, ’oia te hua’ai nō Aminadi ; ’e nā taua Aminadi ra i ’īriti i te aura’a nō te pāpa’ira’a i ni’a iho i te papa’i o te hiero, ’o tei pāpa’ihia e te rima o te Atua.</p>
            <p class="verse"><strong>3</strong> ’E e hua’ai ’o Aminadi nō Nephi, te tamaiti a Lehi, ’o tei haere mai mai te fenua mai ra mai Ierusalema, ’e e hua’ai ’oia nō Manase, te tamaiti a Iosepha, ’o tei ho’ohia atu i ’Aiphiti e te rima o tōna ra mau taea’e.</p>
            <p class="verse"><strong>4</strong> ’E inaha, e ta’ata ro’o rahi au i rotopū ia rātou ato’a ’o tei ’ite iā’u nei ; ’oia ïa, ’e inaha, e rave rahi tō’u fēti’i ’e mau hoa, ’e ’ua fāri’i au i te mau tao’a rahi nā roto i te itoito o tō’u ra rima.</p>
            <p class="verse"><strong>5</strong> ’Āre’a rā, hope noa atu ā teie mau mea ato’a, ’aita vau i ’ite rahi i te mau ’ē’a o te Fatu, ’e tāna ra mau parau ’aro ’e tōna mana māere. ’Ua parau atu vau ē, e ’ere tō’u ’ite i te mea rahi i teie mau mea ; inaha rā, ’ua hape au, ’ua ’ite ho’i au i te mea rahi nō tāna ra mau parau ’aro ’e tōna mana māere ; ’oia ïa, i te fa’aorara’a i teie nei mau ta’ata.</p>
            <p class="verse"><strong>6</strong> ’Āre’a rā, ’ua fa’a’eta’eta vau i tō’u ’ā’au, ’e ’ua pi’ihia vau i te mau taime e rave rahi, ’aita rā vau i fa’aro’o ; nō reira ’ua ’ite au i teie mau mea ; ’aita rā vau i hina’aro i taua ’ite ra, nō reira ’ua tāmau noa vau i te ’aro atu i te Atua nā roto i te parauti’a ’ore o tō’u ra ’ā’au, ē tae roa atu i te maha o te mahana ’e te hitu o te ’āva’e, ’oia ho’i i te ’ahuru o te matahiti nō te fa’aterera’a a te mau ha’avā.</p>
            <p class="verse"><strong>7</strong> ’A rātere ai au nō te fārerei i te hō’ē fēti’i piri roa, inaha, ’ua fā mai ra te hō’ē melahi a te Fatu iā’u ’e ’ua nā ’ō mai ra : E Amuleka, ’a ho’i i tō ’oe na fare, ’e ’a fa’a’amu i te hō’ē peropheta a te Fatu ; ’oia ïa, i te hō’ē ta’ata mo’a, ’oia ho’i i te hō’ē ta’ata i mā’itihia e te Atua ; ’ua ha’apae ho’i ’oia i te mā’a e rave rahi mahana nō te mau hara a teie nei feiā, ’e ’ua po’ia roa ’oia, ’e e fāri’i mai ’oe iāna i roto i tō ’oe ’utuāfare ē e fa’a’amu ho’i iāna, ’e e ha’amaita’i ’oia ia ’oe ’e tō ’oe ra ’utuāfare ; ’e e tae mai te ha’amaita’ira’a a te Fatu i ni’a ia ’oe ’e tō ’oe ’utuāfare.</p>
            <p class="verse"><strong>8</strong> ’E i muri a’era, ’ua ha’apa’o vau i te parau a taua melahi ra, ’e ’ua ho’i atu ra vau i tō’u fare. ’E ’a haere atu ai au i reira, ’ua fārerei au i te ta’ata tā te melahi i parau mai iā’u, i te nā-’ō-ra’a mai ē : E fāri’i ’oe iāna i roto i tō ’oe ’utuāfare—’e inaha o taua ta’ata iho ā rā teie ’o tei parau atu ia ’outou i te mau mea nō ni’a i te Atua.</p>
            <p class="verse"><strong>9</strong> ’E ’ua parau mai ra te melahi iā’u, e ta’ata mo’a ’oia ; nō reira ’ua ’ite au ē, e ta’ata mo’a ’oia, nō te mea ’ua parauhia te reira e te hō’ē melahi a te Atua.</p>
            <p class="verse"><strong>10</strong> ’E teie fa’ahou ā, ’ua ’ite au ē, e parau mau roa te mau mea tāna i fa’a’ite mai ; inaha ho’i tē parau atu nei au ia ’outou na, tē ora ra te Fatu, ’e ’ua tono mai ’oia i tāna ra melahi nō te fa’a’ite mai i teie mau mea iā’u ; ’e ’ua nā reira ’oia ’a pārahi ai teie Alama i tō’u ra fare.</p>
            <p class="verse"><strong>11</strong> Inaha ho’i, ’ua ha’amaita’i ’oia i tō’u ’utuāfare, ’e ’ua ha’amaita’i ato’a ’oia iā’u, ’e tā’u mau vahine, e tā’u mau tamari’i, ’e tō’u metua tāne, ’e tō’u mau fēti’i ; ’oia ïa, ’e ’ua ha’amaita’i ’oia i tō’u ra mau fēti’i ato’a, ’e ’ua vai noa te ha’amaita’ira’a a te Fatu i ni’a iho ia mātou mai te au i te mau parau tāna i parau mai.</p>
            <p class="verse"><strong>12</strong> ’E i teienei, ’ia oti a’era tā Amuleka paraura’a atu i teie mau parau, ’ua ha’amata ihora te mau ta’ata i te māere, i te mea ē ’ua hau atu i te hō’ē ana’e ’ite ’o tei fa’a’ite mai i te mau mea i parihia ai rātou ra, ’e i te mau mea ho’i e tupu a muri atu, mai te au i te vārua nō te tohu i roto ia rāua.</p>
            <p class="verse"><strong>13</strong> ’Āre’a rā, tei rotopū ia rātou te tahi pae ’o tei hina’aro ’ia uiui ia rāua, ’ei rāmāra’a ia rāua i tā rāua ra mau parau, nā roto i tā rātou mau rāve’a ha’avare, ’ia noa’a ia rātou te tahi fa’ahapara’a ia rāua, ’ia ti’a ia rātou ’ia tu’u atu ia rāua i tō rātou mau ha’avā, ’ia ha’avāhia rāua mai te au i te ture, ’e ’ia taparahihia rāua ’e ’aore rā ’ia hurihia i roto i te fare tāpe’ara’a, mai te au i te hara tā rātou i fa’ariro ’ei hara ’e ’ei parira’a ho’i ia rāua.</p>
            <p class="verse"><strong>14</strong> I teienei, teie te mau ta’ata ’o tei hina’aro ’ia ha’apohe ia rāua, ’oia ho’i te mau pāruru ture, ’o tei tārahuhia ’e ’aore rā tei fa’ata’ahia ’e te mau ta’ata, nō te fa’atere i te ture i te mau taime nō tō rāua ha’avāra’a, ’e ’aore rā nō te mau ha’avāra’a i mua i te mau ha’avā, nō te mau hapa a te mau ta’ata.</p>
            <p class="verse"><strong>15</strong> I teienei, ’ua ha’api’ihia teie mau pāruru ture i te mau huru ’ohipa ato’a ’e te mau rāve’a ha’avare ato’a a te ta’ata nei ; ’ia roa’a tō rātou ’aravihi i te ravera’a i te ’ohipa nō tō rātou tōro’a.</p>
            <p class="verse"><strong>16</strong> ’E i muri a’era, ’ua ha’amata ihora rātou i te uiui ia Amuleka, ’ia ti’a ia rātou ’ia ha’afifi iāna i tāna ra mau parau, ’e ’aore rā ’ia fa’ahapa i te mau parau tāna e parau.</p>
            <p class="verse"><strong>17</strong> I teienei, ’aita rātou i ’ite ē, ’ua ti’a ia Amuleka ’ia ’ite i tā rātou mau ’ōpuara’a. ’Āre’a rā, i muri a’era, ’a ha’amata ai rātou i te uiui atu iāna, ’ua ’ite ihora ’oia i tō rātou mana’o, ’e ’ua parau atu ra ’oia ia rātou : ’Auē ho’i ’outou e te u’i parauti’a ’ore ’e te ha’api’o ē, ’e te mau pāruru ture ’e te feiā fa’ahua paieti ē, tē ha’amau na ho’i ’outou i te mau niu nō te diabolo ; tē tu’u ra ho’i ’outou i te mau herepata ’e te mau mārei nō te haru i te feiā mo’a o te Atua.</p>
            <p class="verse"><strong>18</strong> Tē fa’atupu na ’outou i te mau ’ōpuara’a nō te ha’api’o i te mau ’ē’a o te parauti’a, ’e nō te fa’atae mai i te riri ’ū’ana o te Atua i ni’a iho i tō ’outou upo’o, ē tae noa atu i te ha’amou-roa-ra’a o teie nei mau ta’ata.</p>
            <p class="verse"><strong>19</strong> ’Oia ïa, ’ua tano roa tā Mosia parau, ’oia tō tātou ari’i hope’a, ’a fātata ai ’oia i te vaiiho atu i te bāsileia, nō te mea ’aita tōna e mono, ’e ’a fa’ati’a ai ’oia ’ia tāvanahia tōna ra mau ta’ata mai te au i tā rātou iho parau—’oia ïa, ’ua tano roa tāna parau, ’a nā ’ō atu ai ’oia ē, ’ia tae i te tau e mā’iti ai te reo o teie mau ta’ata i te mau ’ohipa ’ī’ino, ’oia ho’i, ’ia tae i te tau e topa ai teie nei feiā i roto i te hapa, ’ei reira e ineine ai rātou nō te ha’amoura’a.</p>
            <p class="verse"><strong>20</strong> ’E i teienei, tē parau atu nei au ia ’outou na, e mana’o ti’a roa tō te Fatu nō te ha’avā i tā ’outou mau ’ohipa ’ī’ino ; ’ua tano roa tāna paraura’a atu i teie nei mau ta’ata nā roto i te reo o tāna ra mau melahi, i te nā-’ō-ra’a atu ē : ’A tātarahapa ’outou, ’a tātarahapa, tē fātata mai nei ho’i te bāsileia o te ao ra.</p>
            <p class="verse"><strong>21</strong> ’Oia ïa, ’ua tano roa tāna pi’ira’a atu nā roto i te reo o tōna ra mau melahi, i te nā-’ō-ra’a atu ē : E haere mai au i raro i rotopū i tō’u ra mau ta’ata ma te parau fāito ti’a ’e te parauti’a i roto i tō’u ra rima.</p>
            <p class="verse"><strong>22</strong> ’Oia ïa, tē parau atu nei au ia ’outou na, ’āhiri ’aita te mau pure a te feiā parauti’a ’o tē pārahi nei i ni’a i te fenua i teienei, ’ua ha’amou-roa-hia ïa ’outou i teienei ; e ’ere rā nā roto i te diluvi, mai te feiā i te ’anotau o Noa ra, nā roto rā i te o’e, ’e te ma’i rahi, ’e te ’o’e.</p>
            <p class="verse"><strong>23</strong> ’Āre’a rā nā roto i te mau pure a te feiā parauti’a i fa’aorahia ai ’outou na ; nō reira i teienei, ’ia ti’avaru ’outou i te feiā parauti’a i rāpae mai rotopū atu ia ’outou na, i reira e’ita roa te Fatu e fa’aherehere ia ’outou ; ’āre’a rā nā roto i tōna riri ’ū’ana e haere mai ’oia nō te fa’autu’a ia ’outou ; ’e i reira e tā’irihia ’outou i te o’e, ’e te ma’i rahi, ’e te ’o’e ; ’e tē fātata mai nei taua tau ra, maori rā ’ia tātarahapa ’outou.</p>
            <p class="verse"><strong>24</strong> ’E i teienei, i muri a’era, ’ua rahi roa atu ra te riri o te mau ta’ata ia Amuleka, ’e ’ua pi’i a’era rātou i te nā-’ō-ra’a ē : Tē fa’a’ino mai ra teie nei ta’ata i tā tātou mau ture ti’a, ’e i tō tātou mau pāruru ture ’aravihi ’o tā tātou i mā’iti.</p>
            <p class="verse"><strong>25</strong> ’Āre’a rā ’ua fa’atoro atu ra Amuleka i tōna rima, ’e ’ua pi’i māite atu ra ia rātou, i te nā-’ō-ra’a atu ē : ’Auē ho’i ’outou e te u’i parauti’a ’ore ’e te ha’api’o ē, nō te aha ho’i i noa’a ai ia Sātane te mana rahi i ni’a i tō ’outou ’ā’au ? Nō te aha ’outou e auraro ai iāna, ’ia noa’a iāna te mana i ni’a ia ’outou, nō te ha’amatapō i tō ’outou mata, ’ia ’ore ’outou ’ia māramarama i te mau parau i parauhia ra, mai te au i tō te reira parau mau ra ?</p>
            <p class="verse"><strong>26</strong> Inaha ho’i, ’ua fa’ahapa atu ānei au i tā ’outou ture ? ’Aita ’outou i māramarama ; tē parau mai nei ho’i ’outou ē, ’ua fa’ahapa vau i tā ’outou ture ; ’āre’a rā ’aita vau i nā reira, ’ua parau rā vau i tei au i tā ’outou ture, ’e ’ua fa’ahapahia ’outou i te reira.</p>
            <p class="verse"><strong>27</strong> ’E i teienei, inaha, tē parau atu nei au ia ’outou na, tē ha’amatahia ra te tumu nō te ha’amoura’a i teie nei feiā i te fa’ati’ahia e te parauti’a ’ore a tō ’outou mau pāruru ture ’e tō ’outou mau ha’avā.</p>
            <p class="verse"><strong>28</strong> ’E i teienei, i muri a’era, ’ia oti a’era tā Amuleka paraura’a atu i teie nei mau parau, ’ua fa’ahapa pūai mai ra te mau ta’ata iāna i te nā-’ō-ra’a ē : ’Ua ’ite tātou ē, e tamari’i teie nei ta’ata nā te diabolo, ’ua ha’avare mai ho’i ’oia ia tātou, ’e ’ua fa’ahapa mai ho’i ’oia i tā tātou ture. ’E i teienei, tē parau mai nei ’oia ē, ’aita ’oia i fa’ahapa mai i te reira.</p>
            <p class="verse"><strong>29</strong> ’E teie fa’ahou ā, ’ua fa’a’ino noa ’oia i tō tātou mau pāruru ture, ’e tō tātou mau ha’avā.</p>
            <p class="verse"><strong>30</strong> ’E i muri a’era, ’ua tu’u ihora te mau pāruru ture i te reira i roto i tō rātou iho ’ā’au, ’ia ha’amana’o noa rātou iho i te reira ’ei fa’ahapara’a iāna.</p>
            <p class="verse"><strong>31</strong> ’E tei rotopū ia rātou te hō’ē ta’ata ’o Zeezeroma tōna i’oa. I teienei ’o ’oia te mātāmua i pari ia Amuleka ’e ia Alama, e ta’ata ’aravihi roa ’oia i rotopū ia rātou, ’e e ’ohipa rahi ho’i tāna i rotopū i te mau ta’ata.</p>
            <p class="verse"><strong>32</strong> I teienei, teie te hina’aro o te mau pāruru ture, ’ia noa’a ïa te tao’a rahi ia rātou ; ’e e noa’a te tao’a rahi ia rātou mai te au i tā rātou ’ohipa i rave.</p>
            <p class="verse">Te fa’ata’ara’a i te huru nō te moni ’āti Nephi—’Ua mar’ō Amuleka ia Zeezeroma—E’ita te Mesia e fa’aora i te mau ta’ata i roto i tā rātou mau hara—’O rātou ana’e ’o tē fāri’i i te bāsileia o te ao ra te fa’aorahia—E fāri’i te mau ta’ata ato’a i te tino tāhuti ’ore—’Aita e pohe i muri iho i te Ti’afa’ahoura’a. Fātata 82H.M.</p>
            <p class="verse">=== Alma Chapitre 11 ===</p>
            <p class="verse"><strong>1</strong> I teienei, tei roto i te ture a Mosia te parau ē, e mea ti’a roa i te mau ta’ata ato’a i mā’itihia ’ei ha’avā nō te ture, ’oia ho’i te mau ta’ata i fa’ata’ahia ’ei mau ha’avā, ’ia ’aufauhia mai te au i te taime tā rātou i fa’a’ohipa nō te ha’avā i te mau ta’ata i arata’ihia i mua ia rātou ’ia ha’avāhia.</p>
            <p class="verse"><strong>2</strong> I teienei, mai te mea e ’aitārahu te hō’ē ta’ata i te tahi atu, ’e ’aita ’oia i ’aufau i tāna tārahu, ’ua parihia ïa ’oia i mua i te ha’avā ; ’e nā te ha’avā e fa’ati’a i te ture, ’e nāna e tono atu i te mau ta’ata tōro’a ’ia ’āfa’i mai i taua ta’ata ra i mua iāna ; ’e nāna e ha’avā i taua ta’ata ra mai te au i te ture ’e te mau parau i fa’a’itehia iāna ra, ’e nō reira ’ua tītauhia ’oia ’ia ’aufau i tāna tārahu e ti’a ai, ’e ’aore rā e rave-’ē-hia tāna tao’a, ’e ’aore rā e ti’avaru-’ē-hia mai rotopū atu i te mau ta’ata ’ei ta’ata ’eiā ’e te haru tao’a.</p>
            <p class="verse"><strong>3</strong> ’E ’ua ’aufauhia te ha’avā mai te au i tōna ra taime—te hō’ē senine ’auro i te mahana hō’ē, ’e ’aore rā te hō’ē senuma ’ārio, ’o tei au i te hō’ē senine ’auro ; ’e ’ua au teie i te ture i ha’apa’ohia.</p>
            <p class="verse"><strong>4</strong> I teienei, teie te mau i’oa o tā rātou mau moni ’auro, ’e tā rātou mau moni ’ārio, mai te au i tō rātou faufa’a. ’E ’ua ma’irihia teie mau i’oa e te mau ’āti Nephi, nō te mea ’aita rātou i tai’o mai tā te mau ’āti Iuda i pārahi i Ierusalema ; ’e ’aita ho’i rātou i fāito mai tā te mau ’āti Iuda ; ’ua fa’ahuru ’ē rā rātou i tā rātou tai’ora’a ’e tō rātou fāito i terā u’i i terā u’i, ’ia au i te ferurira’a ’e te mau rāve’a a te mau ta’ata, ē tae roa mai i te fa’aterera’a a te mau ha’avā, ’e ’ua ha’amauhia na ho’i te reira e te ari’i ra ’o Mosia.</p>
            <p class="verse"><strong>5</strong> Tē nā ’ō nei te tai’ora’a—e senine ’auro, e seona ’auro, e suma ’auro, ’e e limena ’auro.</p>
            <p class="verse"><strong>6</strong> E senuma ’ārio, e amenora ’ārio, e ezeroma ’ārio, ’e e oneti ’ārio.</p>
            <p class="verse"><strong>7</strong> ’Ua au te hō’ē senuma ’ārio i te hō’ē senine ’auro, ’e ’ua au ho’i te hō’ē ’e ’aore rā te tahi i te hō’ē ho’ini kerite, ’e i te hō’ē ho’ini o te mau huru huero ato’a ra.</p>
            <p class="verse"><strong>8</strong> ’Ua au te seona ’auro i te faufa’a nō nā senine e piti ra.</p>
            <p class="verse"><strong>9</strong> ’E ’ua au te hō’ē suma ’auro i te faufa’a nō nā seona e piti ra.</p>
            <p class="verse"><strong>10</strong> ’E te hō’ē limena ’auro ra, ’ua au ïa tōna faufa’a i tō rātou pā’āto’a ’ia ’āmuihia.</p>
            <p class="verse"><strong>11</strong> ’E ’ua au te hō’ē amenora ’ārio i te faufa’a nō nā senuma e piti ra.</p>
            <p class="verse"><strong>12</strong> ’E ’ua au te hō’ē ezeroma ’ārio i te faufa’a nō nā senuma e maha ra.</p>
            <p class="verse"><strong>13</strong> ’E ’ua au te hō’ē oneti i taua mau fāito ato’a ra ’ia ’āmuihia.</p>
            <p class="verse"><strong>14</strong> I teienei, teie te fāito nō te mau nūmera ri’i nō tō rātou tai’ora’a—</p>
            <p class="verse"><strong>15</strong> Te sibelona, ’o te ’āfa ïa nō te senuma ; nō reira, ’ua au te sibelona i te ’āfa nō te ho’ini kerite.</p>
            <p class="verse"><strong>16</strong> ’E te sibuluma, ’o te ’āfara’a ïa nō te sibelona.</p>
            <p class="verse"><strong>17</strong> ’E te lea, ’o te ’āfara’a ïa nō te sibuluma.</p>
            <p class="verse"><strong>18</strong> I teienei, teie tō rātou nūmera mai te au i tō rātou tai’ora’a.</p>
            <p class="verse"><strong>19</strong> I teienei, ’ua au te hō’ē anetiona ’auro i nā sibelona e toru.</p>
            <p class="verse"><strong>20</strong> I teienei, nō te hina’aro o te mau ha’avā ’ia roa’a tā rātou faufa’a, ’e nō te mea ho’i e roa’a ia rātou te faufa’a mai te au i te rahi o tā rātou ’ohipa e rave, nō reira ’ua fa’ati’arepu rātou i te mau ta’ata ’ia ’ōrurehau, ’e ’ua fa’atupu ho’i i te mau huru ti’arepu ato’a ’e te mau ’ohipa ’ī’ino ato’a, ’ia fa’arahihia tā rātou tufa’a ’ohipa, ’e ’ia roa’a rahi ia rātou te moni nō te mau parau parira’a i ’āfa’ihia i mua ia rātou ; nō reira ’ua fa’ati’arepu rātou i te mau ta’ata ia ’ino’ino atu ia Alama rāua ’o Amuleka.</p>
            <p class="verse"><strong>21</strong> ’E ’ua ha’amata ihora teie Zeezeroma i te uiui ia Amuleka, i te nā-’ō-ra’a ē : E pāhono mai ānei ’oe iā’u nei i te tahi mau uira’a iti ’o tā’u e ui atu ia ’oe na ? I teienei e ta’ata ’aravihi o Zeezeroma i te mau rāve’a a te diabolo, ’ia ti’a iāna ’ia fa’a’ore i te mea maita’i ; nō reira, ’ua parau mai ’oia ia Amuleka ē : E pāhono mai ānei ’oe i te mau uira’a ’o tā’u e tu’u atu i mua ia ’oe na ?</p>
            <p class="verse"><strong>22</strong> ’Ua parau atu ra Amuleka iāna : ’Ē, mai te mea ē ’ua au te reira i tā te Vārua o te Fatu i roto iā’u nei ; e ’ore roa ho’i au e parau i te hō’ē mea au ’ore i te Vārua o te Fatu. ’E ’ua parau mai ra Zeezeroma iāna : Inaha, teie te mau oneti ’ārio e ono, ’e e hōro’a atu vau i teie mau mea ato’a nā ’oe mai te mea e huna ’oe ē ’aita te hō’ē o Tei Teitei Roa e ora nei.</p>
            <p class="verse"><strong>23</strong> ’Ua parau atu ra Amuleka : E te tamaiti o hade ē, e aha ho’i ’oe e fa’ahema mai ai iā’u nei ? ’Ua ’ite ānei ’oe ē, ’aita roa te feiā parauti’a e auraro i taua mau huru fa’ahemara’a ra ?</p>
            <p class="verse"><strong>24</strong> Tē ti’aturi ra ānei ’oe ē, ’aita e Atua ? Tē parau atu nei au ia ’oe na ē, ’Aita roa ; ’ua ’ite pāpū ho’i ’oe ē, tē vai ra te Atua, ’āre’a rā ’ua rahi roa atu tō ’oe hina’aro i taua tao’a ti’a ’ore ra i tō ’oe hina’aro iāna.</p>
            <p class="verse"><strong>25</strong> ’E i teienei, ’ua ha’avare ’oe iā’u nei i mua i te aro o te Atua. ’Ua parau mai ’oe iā’u—’A hi’o na i teie mau oneti e ono, e moni rahi te reira, ’e e hōro’a atu vau nā ’oe—i roto rā i tō ’oe ’ā’au ’ua ’ōpua ’oe ’ia tāpe’a noa i te reira ’e ’eiaha e hōro’a mai iā’u nei ; tō ’oe noa hina’aro ’ia huna vau i te Atua ora ’e te parau mau, ’ia roa’a ia ’oe te parira’a nō te ha’amou iā’u. ’E i teienei, inaha, nō taua ’ohipa ’ino rahi ra, e fāri’i ’oe i tā ’oe utu’a.</p>
            <p class="verse"><strong>26</strong> ’E ’ua parau mai ra Zeezeroma iāna : Tē parau ra ānei ’oe ē, tē vai ra te hō’ē Atua ora ’e te parau mau ?</p>
            <p class="verse"><strong>27</strong> ’E ’ua parau atu ra Amuleka : ’Ē, tē vai ra te hō’ē Atua ora ’e te parau mau.</p>
            <p class="verse"><strong>28</strong> ’E ’ua ui mai ra Zeezeroma : E rave rahi ānei Atua e vai nei ?</p>
            <p class="verse"><strong>29</strong> ’E ’ua pāhono atu ra ’oia. ’Aita.</p>
            <p class="verse"><strong>30</strong> I teienei, ’ua ui fa’ahou mai ra Zeezeroma iāna : E mea nāhea tō ’oe ’itera’a i teie mau mea ?</p>
            <p class="verse"><strong>31</strong> ’E ’ua nā ’ō atu ra ’oia : Nā te hō’ē melahi te reira i fa’a’ite mai iā’u nei.</p>
            <p class="verse"><strong>32</strong> ’E ’ua ui fa’ahou mai ra Zeezeroma : ’O vai ’oia ’o tē haere mai ? ’O te Tamaiti ānei a te Atua ?</p>
            <p class="verse"><strong>33</strong> ’Ua parau atu ra ’oia iāna, ’Ē.</p>
            <p class="verse"><strong>34</strong> ’E ’ua parau fa’ahou mai ra Zeezeroma : E fa’aora ānei ’oia i tōna mau ta’ata i roto i tā rātou mau hara ? ’E ’ua pāhono atu ra Amuleka ’e nā ’ō atu ra iāna : Tē parau atu nei au ia ’oe na, ’aita roa ’oia e nā reira, e’ita roa ho’i e ti’a iāna ’ia huna i tāna parau.</p>
            <p class="verse"><strong>35</strong> I teienei, ’ua parau mai ra Zeezeroma i te mau ta’ata : ’Ia ha’amana’o ’outou i teie mau mea ; i parau na ho’i ’oia ē, hō’ē noa iho Atua ; ’e ’oia ato’a i parau na ho’i ’oia ē, e tae mai te Tamaiti a te Atua, ’āre’a rā ’aita ’oia e fa’aora i tōna mau ta’ata—mai te mea ra ē, e ha’amanara’a tōna nō te fa’aue i te Atua.</p>
            <p class="verse"><strong>36</strong> I teienei ’ua parau fa’ahou atu ra Amuleka iāna : Inaha, ’ua ha’avare ’oe, i parau na ’oe ē, ’ua parau atu vau, mai te mea ra ē, e ha’amanara’a tō’u ’ia fa’aue i te Atua, nō te mea i parau na vau ē, e ’ore roa ’oia e fa’aora i tōna mau ta’ata i roto i tā rātou mau hara.</p>
            <p class="verse"><strong>37</strong> ’E tē parau fa’ahou atu nei au ia ’oe na, e’ita roa e ti’a iāna ’ia fa’aora ia rātou i roto i tā rātou mau hara ; e’ita roa ho’i au e huna i tāna ra parau, ’e ’ua parau ho’i ’oia ē, e ’ore roa te hō’ē mea vi’ivi’i e ō i te bāsileia o te ao ra ; nō reira, nāhea ’outou e fa’aorahia ai, maori rā ’ia roa’a ia ’outou te bāsileia o te ao ra ? Nō reira, e’ita roa ’outou e fa’aorahia i roto i tā ’outou mau hara.</p>
            <p class="verse"><strong>38</strong> I teienei ’ua parau fa’ahou mai ra Zeezeroma iāna : ’Ua riro ānei te Tamaiti a te Atua ’ei Metua mure ’ore ?</p>
            <p class="verse"><strong>39</strong> ’E ’ua parau atu ra Amuleka iāna : ’Ē, ’o ’oia mau te Metua mure ’ore nō te ao ra ’e nō te fenua nei, ’e te mau mea ato’a i roto ra ; ’o ’oia te mātāmeha’i ’e te fa’ahope’a, ’o ’oia te ha’amatara’a ’e te hope’a.</p>
            <p class="verse"><strong>40</strong> ’E e haere mai ’oia i te ao nei nō te fa’aora i tōna ra mau ta’ata ; ’e e rave ’oia i ni’a iho iāna i te mau hapa a te feiā i ti’aturi i tōna ra i’oa ; ’e ’o rātou teie ’o tē fāri’i i te ora mure ’ore, ’e ’aita roa te fa’aorara’a e tae mai ia vetahi ’ē atu.</p>
            <p class="verse"><strong>41</strong> Nō reira tē vai noa nei te feiā parauti’a ’ore mai te mea ra ē, ’aita te fa’aorara’a i ravehia nō rātou, maori rā ’o te tātarara’a i te mau tā’amu nō te pohe ; inaha ho’i, tē vai ra te mahana e ti’afa’ahou mai ai te mau ta’ata pā’āto’a mai te pohe mai nō te ti’a atu i mua i te Atua, ’e ’ia ha’avāhia mai te au i tā rātou ra mau ’ohipa.</p>
            <p class="verse"><strong>42</strong> I teienei, tē vai nei te hō’ē pohe i parauhia te pohe pae tino nei ; ’e nā te pohe o te Mesia e ha’amatara i te mau tā’amu nō teie pohe pae tino nei, ’ia ti’a i te mau ta’ata pā’āto’a ’ia ti’afa’ahou mai mai teie pohe pae tino nei.</p>
            <p class="verse"><strong>43</strong> E tā’ati-fa’ahou-hia te vārua ’e te tino i tō rāua huru mau ; ’e e fa’aho’ihia te mau melo ’e te mau ponaivi ato’a i tō rātou vāhi mau, mai tō tātou huru i teienei ; ’e e fa’ati’ahia atu tātou i mua i te Atua, ma te ’ite mai tā tātou e ’ite nei i teienei, ’e ma te ha’amana’o pāpū maita’i i tā tātou ato’a ra mau hara.</p>
            <p class="verse"><strong>44</strong> I teienei, e tae mai teie fa’aho’ira’a i te mau ta’ata ato’a, i te ta’ata pa’ari ’e te ta’ata ’āpī, i te tītī ’e te ti’amā, i te tāne ’e te vahine, i te feiā parauti’a ’ore ’e te feiā parauti’a ; e ’ore roa ho’i te hō’ē ’i’o rouru iti a’e o tō rātou upo’o e mo’e ; e fa’aho’ihia rā te mau mea ato’a i tō rātou iho huru mau, mai tō rātou huru i teienei, ’oia ho’i i roto i te tino, ’e e arata’ihia ïa ’e e ha’avāhia ho’i i mua i te ha’avāra’a a te Mesia te Tamaiti, ’e te Atua te Metua, ’e te Vārua Mo’a, ’oia ho’i te hō’ē Atua mure ’ore, ’ia ha’avāhia mai te au i tā rātou ra mau ’ohipa, mai te mea e mea maita’i te reira ’e ’aore rā mai te mea e mea ’ino te reira.</p>
            <p class="verse"><strong>45</strong> I teienei, inaha, ’ua parau iho nei au ia ’outou nō ni’a i te pohe o te tino tāhuti nei, ’e ’oia ato’a nō ni’a i te ti’afa’ahoura’a o te tino tāhuti nei. Tē parau atu nei au ia ’outou na, e fa’ati’ahia mai teie tino tāhuti nei mai te pohe mai ’ei tino tāhuti ’ore, ’oia ho’i mai te pohe mātāmua i te ora, ’e’ aita te reira e pohe fa’ahou ; e tū’atihia tō rātou vārua i tō rātou tino, ’e ’aita te reira e fa’ata’a-’ē-fa’ahou-hia ; ’e ’ua riro te reira ’ei mea vārua ’e te tāhuti ’ore, ’e ’aita rātou e ’ite fa’ahou i te pohe.</p>
            <p class="verse"><strong>46</strong> I teienei, ’ia fa’aoti a’era Amuleka i teie mau parau, ’ua māere fa’ahou ihora te mau ta’ata, ’e ’oia ato’a ’ua rurutaina ihora Zeezeroma. ’E ’o te hope’a teie o te mau parau a Amuleka, ’oia ho’i teie te tā’āto’ara’a o te mau mea tā’u i pāpa’i.</p>
            <p class="verse">’Ua paraparau Alama ia Zeezeroma—E hōro’ahia mai te mau parau ’aro a te Atua i te feiā ha’apa’o maita’i ana’e—E ha’avāhia te ta’ata nei nā roto i tō rātou mau ferurira’a, tō rātou mau ti’aturira’a, tā rātou mau parau, ’e tā rātou mau ’ohipa—E fāri’i te feiā parauti’a ’ore i te pohe pae vārua—’Ua riro teie orara’a tāhuti nei ’ei vāhi tāmatara’a—Nā te ’ōpuara’a nō te fa’aorara’a e fa’atae mai i te Ti’afa’ahoura’a, ’e nā roto i te fa’aro’o e tae mai ai te ha’amatarara’a nō te mau hara—E ti’a i te feiā tātarahapa ’ia fāri’i i te aroha nā roto i te Tamaiti fāna tahi. Fātata 82H.M.</p>
            <p class="verse">=== Alma Chapitre 12 ===</p>
            <p class="verse"><strong>1</strong> I teienei, ’a ’ite ai Alama ē nō te mau parau a Amuleka i ha’amāmūhia ai Zeezeroma, i ’ite ho’i ’oia ē, ’ua ha’afifi Amuleka iāna i tāna ha’avarera’a ’e te tāmatara’a ho’i ’ia ha’apohe iāna, ’e te ’itera’a ho’i Alama ē, ’ua rurutaina ’oia i te ha’amana’ora’a i tāna ra hara, hāmama atu ra ’oia i tōna vaha ’e ’ua parau atu ra ’oia iāna, nō te fa’ati’a i te mau parau a Amuleka, ’e nō te ha’amāramarama atu ā, ’e nō te hōhora atu ho’i i te mau pāpa’ira’a mo’a ’ia rahi atu ā i tā Amuleka i ha’api’i atu.</p>
            <p class="verse"><strong>2</strong> I teienei, ’ua fa’aro’ohia e te mau ta’ata ē ’ati noa a’e te mau parau tā Alama i parau atu ia Zeezeroma ; e mea rahi roa te ta’ata, e teie tāna i parau atu :</p>
            <p class="verse"><strong>3</strong> I teienei, e Zeezeroma, ’ua ’itehia ho’i ’oe i roto i tā ’oe mau parau ha’avare ’e te ’ohipa tāviri ; ’aita ’oe i ha’avare i te ta’ata ana’e ra, ’ua ha’avare ato’a rā ’oe i te Atua ; inaha ho’i, ’ua ’ite ’oia i tō ’oe ato’a ra mau mana’o, ’e tē ’ite nei ho’i ’oe ē, ’ua fa’a’itehia mai tō ’oe nā mau mana’o ia māua nei nā roto i tōna ra Vārua ;</p>
            <p class="verse"><strong>4</strong> ’E tē ’ite nei ho’i ’oe ē, ’ua ’ite māua e mea ha’avarevare tā ’oe na ’ōpuara’a, mai te peu ha’avarevare a te diabolo, nō te ha’avare ’e nō te fa’ahema ho’i i teie nei mau ta’ata, ’ia ti’a ia ’oe ’ia fa’atupu i tō rātou riri ia māua, ’ia fa’a’ino mai rātou ia māua, ’e ’ia tīahi ’ē atu ho’i ia māua i rāpae—</p>
            <p class="verse"><strong>5</strong> I teienei, ’o tē ōpuara’a teie a tō ’oe enemi, ’e ’ua fa’a’ohipa ’oia i tōna mana i ni’a ia ’oe na. I teienei, tē hina’aro nei au ia ’oe ’ia ha’amana’o, i te parau ’o tā’u e parau atu nei ia ’oe na, tē parau atu nei ïa vau i te tā’āto’ara’a.</p>
            <p class="verse"><strong>6</strong> ’E inaha, tē parau atu nei au ia ’outou pā’āto’a, e mārei teie nā te ’enemi, ’o tāna i tu’u mai nō te haru i teie nei feiā, ’ia ti’a iāna ’ia ’ume ia ’outou i raro a’e iāna, ’ia ti’a iāna ’ia ru’uru’u ia ’outou i tāna ra mau fifi, ’ia ti’a iāna ’ia tā’amu ia ’outou i te fifi e tae atu ai i te pohe mure ’ore, mai te au i te mana nō tāna ra fa’atītīra’a.</p>
            <p class="verse"><strong>7</strong> I teienei, ’ia oti a’era tā Alama paraura’a i teie mau parau, ’ua rurutaina rahi roa ihora Zeezeroma, nō te mea ’ua ha’apāpū-roa-hia tōna mana’o i teie nei i te mana o te Atua ; ’e ’ua ha’apāpū-ato’a-hia ho’i tōna mana’o ē, ’ua fāri’i Alama ’e Amuleka i te ’ite i tōna huru, ’e ’ua ha’apāpūhia ho’i ’oia ē, ’ua ’ite ato’a rāua i te mau mana’o ’e te mau hina’aro o tōna ra ’ā’au ; ’e ’ua hōro’ahia te mana ia rāua ’ia ’ite i teie nei mau mea mai te au i te vārua nō te tohu.</p>
            <p class="verse"><strong>8</strong> ’E ’ua ha’amata ihora Zeezeroma i te uiui māite ia rāua, ’ia rahi atu ā tōna ’ite nō ni’a i te bāsileia o te Atua. ’E ’ua parau atu ra ’oia ia Alama : E aha te aura’a nō teie mea ’o tā Amuleka i parau iho nei nō ni’a i te ti’afa’ahoura’a o te feiā pohe ra, ’o tei nā ’ō mai ē, e ti’afa’ahou mai te mau ta’ata ato’a mai te pohe mai, te feiā parauti’a ’e te feiā parauti’a ’ore ato’a ho’i, e fa’ati’ahia rātou i mua i te Atua ’ia ha’avāhia mai te au i tā rātou mau ’ohipa ?</p>
            <p class="verse"><strong>9</strong> ’E i teienei, ’ua ha’amata ihora ’o Alama i te ha’amāramarama atu i teie nei mau mea iāna, i te nā-’ō-ra’a atu ē : ’Ua hōro’ahia i te mau ta’ata e rave rahi ’ia ’ite i te mau parau ’aro a te Atua ; ’ua hōro’ahia mai rā te reira ma te fa’aue pāpū maita’i, ’eiaha rātou e fa’a’ite noa atu, maori rā mai te au i te tufa’a nō tāna ra parau ’o tāna i hōro’a mai i te mau tamari’i a te ta’ata nei, mai te au i tō rātou itoito ’e te ’ana’anatae i te tītaura’a iāna.</p>
            <p class="verse"><strong>10</strong> ’E nō reira, ’o ’oia ’o tē fa’a’eta’eta i tōna ’ā’au, ’o ’oia ato’a ïa te fāri’i i te tufa’a iti nō te parau ; ’e ’o ’oia ’o tē ore e fa’a’eta’eta i tōna ’ā’au, e hōro’ahia ïa iāna te tufa’a rahi atu nō te parau, ē tae noa atu ’ua hōro’ahia iāna ’ia ’ite i te mau parau ’aro a te Atua ē tae noa atu ’ua ’ite ’oia i te ’īra’a nō te reira.</p>
            <p class="verse"><strong>11</strong> ’E ’o rātou ho’i ’o tē fa’a’eta’eta i tō rātou ’ā’au, e hōro’ahia ia rātou te tufa’a iti nō te parau ē tae noa atu ’aita rātou e ’ite fa’ahou i tāna ra mau parau ’aro ; ’e i reira rātou e rave-tītī-hia ai e te diabolo, ’e e arata’ihia ai ho’i e tōna ra hina’aro i raro i te pohe. I teienei, ’o te aura’a teie nō te mau fifi o hade ra.</p>
            <p class="verse"><strong>12</strong> ’E i parau pāpū atu na Amuleka nō ni’a i te pohera’a, ’e te fa’ati’a-fa’ahou-ra’a-hia mai o teie nei tino tāhuti ’ei tino tāhuti ’ore, ’e te hōpoira’ahia ho’i i mua i te ha’avāra’a a te Atua, ’ia ha’avāhia mai te au i tā tātou mau ’ohipa.</p>
            <p class="verse"><strong>13</strong> ’E mai te mea e fa’a’eta’etahia tō tātou ’ā’au, ’oia ïa, mai te mea e fa’a’eta’etahia tō tātou ’ā’au i te parau, ’e nō reira ’aita te reira i ’itehia i roto ia tātou, ’e i reira ’ua ’ino roa ïa tō tātou huru, ’e ’ei reira ho’i tātou e fa’ahapahia ai.</p>
            <p class="verse"><strong>14</strong> ’E nā tā tātou ho’i mau parau tātou e fa’ahapa mai, ’oia ïa, nā tā tātou mau ’ohipa ato’a tātou e fa’ahapa mai ; e ’ore roa tātou e ’itea ma te pōra’o ’ore ; ’e nā tō tātou mau mana’o ho’i tātou e fa’ahapa mai ; ’e i roto i teie huru ’ino tō tātou e ’ore e ti’a ia tātou ’ia hi’o atu i ni’a i tō tātou Atua ; ’e e ’oa’oa roa tātou mai te mea ē, e ti’a ia tātou ’ia parau atu i te mau mato ’e te mau mou’a ’ia ma’iri mai i ni’a iho ia tātou nō te huna ia tātou i tōna ra aro.</p>
            <p class="verse"><strong>15</strong> ’Aita rā teie e ti’a ; e mea ti’a ia tātou ’ia fa’ati’ahia ’e ’ia ti’a atu i mua i tōna ra hanahana, ’e i mua i tōna ra mana, ’e tōna ra pūai, te hinuhinu, ’e te hau, e fā’i atu i tō tātou ha’amā mure ’ore ē e mea parauti’a ana’e tāna ra mau ha’avāra’a ; ’e e mea parauti’a ’oia i roto i tāna ato’a ra mau ’ohipa, ’e te hāmani maita’i i te mau tamari’i a te ta’ata nei, ’e tei iāna te mana ato’a nō te fa’aora i te mau ta’ata ato’a e ti’aturi i tōna ra i’oa ’e ’o tē fa’atupu i te ’ohipa e au i te tātarahapa.</p>
            <p class="verse"><strong>16</strong> ’E i teienei, inaha, tē parau atu nei au ia ’outou, ’e i reira e tae mai ai te pohe, ’oia te pohe piti, ’oia ho’i te pohe pae vārua ; ’e ’o te ta’ata i pohe i roto i tāna ra mau hara, i te pohe tāhuti nei, e pohe ato’a ïa ’oia i te pohe pae vārua ; ’oia ïa, e pohe mau ’oia i te mau mea o te parauti’a.</p>
            <p class="verse"><strong>17</strong> ’E i reira e riro ai tō rātou mau ’ati rahi mai te roto auahi ’e te gopheri ra, tōna ura tē tae roa i ni’a ē a muri ē a muri noa atu ; ’e te reira tau e tā’amuhia ai rātou i te fifi i raro i te pohe mure ’ore, mai te au i te mana ’e te fa’atītīra’a a Sātane ra, ’e ’ua ha’avī ho’i ’oia ia rātou mai te au i tōna ra hina’aro.</p>
            <p class="verse"><strong>18</strong> ’E i reira, tē parau atu nei au ia ’outou na, e vai atu ā rātou mai te mea ra ē, ’aita roa e fa’aorara’a i ha’apa’ohia ; e ’ore roa ho’i rātou e fa’aorahia mai te au i tā te Atua ra parauti’a ; ’e ’aita roa ho’i rātou e pohe, nō te mea ’aita e mea tāhuti.</p>
            <p class="verse"><strong>19</strong> I teienei, i muri a’era, ’ia oti a’era tā Alama paraura’a i teie mau parau, ’ua rahi roa atu ra te māere o te mau ta’ata.</p>
            <p class="verse"><strong>20</strong> ’Āre’a rā tē vai ra te hō’ē ta’ata ’o Anetiona i reira, e tāvana rahi ’oia i rotopū ia rātou, ’e ’ua haere ti’a mai ra ’oia ’e ’ua parau mai ra iāna : E aha teie tā ’oe i parau iho nei, e ti’afa’ahou mai ānei te ta’ata mai te pohe mai, ’e ’a fa’arirohia ai teie nei tino tāhuti nei ’ei tino tāhuti ’ore, ’e e ’ore roa te vārua e pohe ?</p>
            <p class="verse"><strong>21</strong> E aha ho’i te aura’a nō te pāpa’ira’a mo’a ’o tei nā ’ō mai ē, ’ua tu’u ihora te Atua i te mau kerubi ’e te ’o’e ura i te pae hiti’a o te rā i te ’ō i Edene ra, ’o te tomo atu tō tātou nā metua mātāmua i roto ’e ’a rave ai i te mā’a nō te tumu rā’au nō te ora, ’e ’a ora noa ai ē a muri noa atu ? ’E nō reira ’ua ’ite tātou ē, ’aita roa e rāve’a e ora ai rāua ē a muri noa atu.</p>
            <p class="verse"><strong>22</strong> I teienei, ’ua parau atu ra Alama iāna : Teie te mea tā’u i fātata i te ha’amāramarama atu ia ’outou na. I teienei tē ’ite nei tātou ē ’ua hi’a Adamu nā roto i te ravera’a i te mā’a hotu i rāhuihia, mai te au i te parau a te Atua ; ’e nō reira tē ’ite nei tātou ē, nō tōna ra hi’ara’a i mo’e ai ’e i hi’a ai te mau ta’ata ato’a ra.</p>
            <p class="verse"><strong>23</strong> ’E i teienei, inaha, tē parau atu nei au ia ’outou na ē, ’āhiri ’ua ti’a ia Adamu ’ia rave noa atu i te mā’a nō te tumu rā’au nō te ora i taua taime ra, ’ua ’ore roa ïa te pohe, ’e ’ua ha’afaufa’a-’ore-hia te parau, ’e ’ua fa’arirohia ïa te Atua ’ei mea ha’avare, nō te mea i parau na ho’i ’oia ē : Mai te mea e ’amu ’oe i te reira, e pohe mau ā ïa ’oe.</p>
            <p class="verse"><strong>24</strong> ’E ’ua ’ite tātou ē, e tae mai te pohe i ni’a i te mau ta’ata ato’a, ’oia ïa, te pohe i parauhia e Amuleka, ’oia ho’i te pohe tāhuti ; ’āre’a rā ’ua hōro’ahia mai te hō’ē taime i te ta’ata ’ia ti’a iāna ’ia tātarahapa, nō reira i riro ai teie nei orara’a ’ei taime tāmatara’a ; ’e ’ei taime nō te fa’aineine ’ia fārerei atu i te Atua ; ’ei taime nō te fa’aneineine nō taua huru hope ’ore ra i parauhia e māua, ’e ’o tē tupu i muri iho i te ti’afa’ahoura’a o te feiā pohe ra.</p>
            <p class="verse"><strong>25</strong> I teienei, ’āhiri ē ’aita te ’ōpuara’a nō te fa’aorara’a, ’o tei ha’apa’ohia mai te ha’amatara’a mai ā o te ao nei, ’aita roa ïa e ti’afa’ahoura’a nō te feiā pohe ; ’āre’a rā tē vai ra te hō’ē ’ōpuara’a nō te fa’aorara’a i ha’apa’ohia, ’e nā te reira e fa’atupu i te ti’afa’ahoura’a o te feiā pohe ra, mai tei parauhia mai ra.</p>
            <p class="verse"><strong>26</strong> ’E i teienei, inaha, ’āhiri ’ua ti’a i tō tātou nā metua mātāmua ’ia haere atu ’e ’ia ’amu i tō te tumu rā’au nō te ora, tei roto ïa rāua i te ’ati mure ’ore, ’e ’aita tō rāua e taime fa’aineinera’a ; ’e nō reira ’ua morohi roa atu te ’ōpuara’a nō te fa’aorara’a, ’e ’ua fa’a’orehia ïa te parau a te Atua, ’e ’ua faufa’a ’ore ïa.</p>
            <p class="verse"><strong>27</strong> Inaha rā, ’aore i nā-reira-hia ; ’āre’a rā ’ua ha’apa’ohia te pohe nō te ta’ata ato’a ra ; ’e i muri iho i te pohe, e mea ti’a ia rātou ’ia ha’avāhia, ’e ’o taua ha’avāra’a ho’i ïa tā māua i parau na, ’e ’o te hope’a ïa.</p>
            <p class="verse"><strong>28</strong> ’E i muri iho i tō te Atua fa’ata’ara’a i teie mau mea ’ia tae mai i ni’a i te ta’ata, inaha, ’ua ’ite ihora ’oia ē, e mea ti’a roa i te ta’ata nei ’ia ’ite i te mau mea tāna i fa’ata’a nō rātou ra ;</p>
            <p class="verse"><strong>29</strong> Nō reira, ’ua tono mai ’oia i te mau melahi ’ia paraparau ia rātou, ’e ’ia fa’a’ite i te mau ta’ata i te hō’ē tufa’a nō tōna ra hanahana.</p>
            <p class="verse"><strong>30</strong> ’E ’ua ha’amata rātou mai te reira atu taime ’ia ti’aoro atu i tōna ra i’oa ; nō reira ’ua paraparau mai te Atua i te mau ta’ata, ’e ’ua fa’a’ite mai ia rātou i te ’ōpuara’a nō te fa’aorara’a, ’o tei fa’aineinehia mai te ha’amatara’a mai ā o te ao nei ; ’e ’ua fa’a’ite ’oia i teie ia rātou mai te au i tō rātou fa’aro’o ’e te tātarahapa, ’e tā rātou mau ’ohipa mo’a.</p>
            <p class="verse"><strong>31</strong> Nō reira, ’ua hōro’a mai ’oia i te mau fa’auera’a i te ta’ata nei, ’ua ’ōfati na ho’i rātou i te fa’auera’a mātāmua i tō te pae tāhuti nei, ’e ’ia riro ’ei mau atua, i te ’ite i te maita’i ’e te ’ino, i ti’a ai ia rātou ’ia rave noa atu, ’oia ho’i i ti’a ai ia rātou ’ia rave noa atu mai te au i tō rātou mau hina’aro ’e mau mana’o, ’ia rave i te mea ’ino ’e ’aore rā ’ia rave i te mea maita’i—</p>
            <p class="verse"><strong>32</strong> Nō reira ’ua hōro’a mai te Atua i te mau fa’auera’a ia rātou, i muri iho i tōna fa’a’itera’a mai ia rātou i te ’ōpuara’a nō te fa’aorara’a, ’e ’eiaha roa rātou e rave i te ’ino, te utu’a nō te reira ’o te pohe piti ïa, ’oia ho’i te pohe mure ’ore i te mau mea nō te parauti’a ; ’e ’aita tō te ’ōpuara’a nō te fa’aorara’a e mana i ni’a i te reira, nō te mea ’aita roa e ti’a i te mau ’ohipa nō te parauti’a ’ia ha’amouhia, mai te au i te maita’i fāito ’ore o te Atua.</p>
            <p class="verse"><strong>33</strong> ’Āre’a rā ’ua parau mai te Atua i te mau ta’ata nā roto i te i’oa o tāna ra Tamaiti, (’o teie ho’i te ’ōpuara’a nō te fa’aorara’a i ha’apa’ohia) i te nā-’ō-ra’a mai ē : Mai te mea e tātarahapa ’outou, ’e ’aita ’outou e fa’a’eta’eta i tō ’outou ’ā’au, ’ei reira vau e aroha atu ai ia ’outou, nā roto i tā’u ra Tamaiti fānau tahi ;</p>
            <p class="verse"><strong>34</strong> Nō reira, ’o te ta’ata e tātarahapa, ’e ’aita e fa’a’eta’eta i tōna ’ā’au, e fāri’i ’oia i te aroha nā roto i tā’u ra Tamaiti fānau tahi, ’e te ha’amatarara’a nō tāna ra mau hara ; ’e ’o rātou teie ’o tē ō mai i tō’u fa’aeara’a.</p>
            <p class="verse"><strong>35</strong> ’E ’o ’oia ’o tē fa’a’eta’eta i tōna ra ’ā’au ’e ’o tē rave noa i te mau ’ohipa ’ī’ino, inaha, tē tapu nei au i roto i tō’u nei riri ’ū’ana ē, e ’ore roa ’oia e ō mai i roto i tō’u nei fa’aeara’a.</p>
            <p class="verse"><strong>36</strong> ’E i teienei, e tō’u mau taea’e, inaha tē parau atu nei au ia ’outou na, mai te mea e fa’a’eta’eta ’outou i tō ’outou ’ā’au, e ’ore roa ïa ’outou e ō i roto i te fa’aeara’a o te Fatu ; nō reira, nā tā ’outou mau ’ohipa ’ī’ino i fa’atupu i te riri i roto iāna, ’e ’ua fa’atae mai ’oia i tōna riri ’ū’ana i ni’a iho ia ’outou mai te au i tā ’outou fa’atupura’a riri mātāmua, ’oia ïa, mai te au i tāna ra parau i te fa’atupura’a riri hope’a ’e tō te mātāmua ato’a ho’i, i te pohe mure ’ore o tō ’outou vārua ; nō reira, mai te au i tāna ra parau i te pohe hope’a, ’e tō te mātāmua ato’a ho’i.</p>
            <p class="verse"><strong>37</strong> ’E i teienei, e tō’u mau taea’e, i te mea ho’i ē, tē ’ite nei tātou i teie mau mea, ’e e parau mau ho’i te reira, ’ia tātarahapa tātou, ’e ’eiaha ’ia fa’a’eta’eta i tō tātou ’ā’au, ’e ’ia ’ore tātou ’ia fa’atae mai i te riri ’ū’ana o te Fatu tō tātou ra Atua i ni’a iho ia tātou i roto i teie, te piti nō tāna ra mau fa’auera’a ’o tāna i hōro’a mai ia tātou ; ’ia tomo rā tātou i roto i te fa’aeara’a o te Atua, ’o tei fa’aineinehia mai te au i tāna ra parau.</p>
            <p class="verse">’Ua pi’ihia te mau tāne ’ei mau tahu’a rahi nō tō rātou fa’aro’o rahi ’e tā rātou mau ’ohipa maita’i—’Ua tītauhia rātou ’ia ha’api’i i te mau fa’auera’a—Nā roto i te parauti’a e ha’amo’ahia rātou ’e e tomo atu rātou i roto i te fa’aeara’a o te Fatu—’O Melehizedeka te hō’ē o rātou—Tē fa’a’ite haere ra te mau melahi i te mau parau nō te ’oa’oa nā roto i te mau fenua ē ’ati noa a’e—E parau mai rātou nō te taera’a mai te Mesia. Fātata 82H.M.</p>
            <p class="verse">=== Alma Chapitre 13 ===</p>
            <p class="verse"><strong>1</strong> ’E teie fa’ahou, e tō’u mau taea’e, ’ua hina’aro vau ’ia hi’o ’outou i muri i te tau i tu’u mai ai te Fatu te Atua i teie mau fa’auera’a i tāna ra mau tamari’i ; ’e ’ua hina’aro ho’i au ’ia ha’amana’o ’outou ē, ’ua fa’atōro’a te Fatu te Atua i te mau tahu’a, ’ia au i tāna ra fa’anahora’a mo’a, ’oia ho’i te fa’anahora’a a tāna Tamaiti, ’ia ha’api’i mai i taua mau mea nei i te ta’ata nei.</p>
            <p class="verse"><strong>2</strong> ’E ’ua fa’atōro’ahia taua mau tahu’a ra ’ia au i te fa’anahora’a a tāna ra Tamaiti, nā roto i te hō’ē rāve’a e ti’a ai i te mau ta’ata ’ia ’ite i te rāve’a nō te hi’o atu i tāna ra Tamaiti nō te fa’aorara’a.</p>
            <p class="verse"><strong>3</strong> ’E teie te huru nō tō rātou fa’atōro’ara’ahia—’ua pi’ihia ’e ’ua fa’aineinehia rātou mai te ha’amatara’a mai ā o te ao nei mai te au i te ’ite-ātea-ra’a o te Atua, nō tō rātou fa’aro’o rahi ’e tā rātou mau ’ohipa maitata’i ; ’e i te ha’amatara’a ’ua vaiihohia rātou ’ia mā’iti i te maita’i ’e ’aore rā i te ’ino ; ’e nō te mea ’ua mā’iti rātou i te maita’i, ’e ’ua fa’a’ohipa i te fa’aro’o rahi roa, ’ua pi’ihia rātou i te hō’ē pi’ira’a mo’a, ’oia ïa, i taua pi’ira’a mo’a i fa’aineinehia mai te au i te fa’aorara’a i fa’aineinehia nō te feiā mai te reira te huru.</p>
            <p class="verse"><strong>4</strong> ’E ’ua nā reira rātou i te pi’ihia nō teie pi’ira’a mo’a mai te au i tō rātou fa’aro’o, ’a pāto’i ai te tahi pae i te Vārua o te Atua nō te ’eta’eta o tō rātou ’ā’au ’e te pōiri ho’i o tō rātou mana’o ; ’e ’āhiri ē ’aita i nā-reira-hia, ’ua fāri’i ïa rātou i te fāna’o rahi mai tō rātou ra mau taea’e.</p>
            <p class="verse"><strong>5</strong> ’Oia ho’i, i te mātāmua hō’ē ā ïa tō rātou ti’ara’a ’e tō rātou mau taea’e ; nō reira ’ua fa’aineinehia teie nei pi’ira’a mo’a mai te ha’amatara’a mai ā o te ao nei nō te feiā ’o tei ’ore i fa’a’eta’eta i tō rātou ’ā’au ; ’e ’ua nā-reira-hia i roto ’e nā roto i te tāra’ehara a te Tamaiti fānau tahi, ’o tei fa’aineinehia—</p>
            <p class="verse"><strong>6</strong> ’E ’ua nā reira rātou i te pi’ihia i teie nei pi’ira’a mo’a, ’e i te fa’atōro’ahia i te autahu’ara’a rahi ’ia au i te fa’anahora’a mo’a a te Atua, nō te ha’api’i atu i tāna mau fa’auera’a i te mau tamari’i a te ta’ata nei, ’ia ti’a ato’a ia rātou ’ia tomo atu i roto i tōna ra fa’aeara’a—</p>
            <p class="verse"><strong>7</strong> ’Ua fa’anahohia teie autahu’ara’a rahi ’ia au i te fa’anahora’a a tāna ra Tamaiti, ’e taua fa’anahora’a ra i vai na ïa mai te ha’amatara’a mai ā o te ao nei ; ’oia ho’i, ’aita tōna e mahana ha’amatara’a ’e ’aita ho’i e matahiti fa’ahope’ara’a, ’ua fa’aineinehia ho’i mai te tau mure ’ore ē tae atu i te tau mure ’ore, mai te au i tōna ’ite-ātea-ra’a i te mau mea ato’a ra—</p>
            <p class="verse"><strong>8</strong> I teienei ’ua fa’atōro’ahia rātou mai teie te huru—’ua pi’ihia rātou i te hō’ē pi’ira’a mo’a, ’e ’ua fa’atōro’ahia ho’i i te hō’ē tōro’a mo’a, ’e ’ua rave ho’i i ni’a ia rātou i te autahu’ara’a rahi nō te fa’anahora’a mo’a, ’e taua pi’ira’a ra, ’e tōro’a ra, ’e autahu’ara’a rahi ra ’aita ïa e ha’amatara’a ’e ’aita ho’i e fa’ahope’ara’a—</p>
            <p class="verse"><strong>9</strong> Nō reira ’ua riro atu ra rātou ’ei mau tahu’a rahi ē a muri noa atu, ’ia au i te fa’anahora’a a te Tamaiti, te Fānau tahi a te Metua, ’aita e mau mahana ha’amatara’a ’e ’aita ho’i e mau matahiti fa’ahope’ara’a, ’e tei ’ī i te maita’i, ’e te fāito ti’a, ’e te parau mau. ’E ’oia mau roa ïa. ’Āmene.</p>
            <p class="verse"><strong>10</strong> I teienei, mai tā’u i parau nō ni’a i te fa’anahora’a mo’a, ’oia ho’i teie nei autahu’ara’a rahi, e rave rahi tei fa’atōro’ahia ’e ’ua riro ho’i ’ei mau tahu’a rahi nā te Atua ; ’e nō tō rātou fa’aro’o rahi ’e te tātarahapara’a, ’e tō rātou parauti’a i mua i te Atua, ’ua mā’iti rātou ’ia tātarahapa ’e ’ia rave i te ’ohipa parauti’a, ’e ’eiaha ’ia pohe.</p>
            <p class="verse"><strong>11</strong> Nō reira ’ua pi’ihia rātou ’ia au i teie nei fa’anahora’a mo’a, ’e ’ua ha’amo’ahia, ’e ’ua horoihia tō rātou mau ’ahu ’ia teatea nā roto i te toto o te ’Ārenio.</p>
            <p class="verse"><strong>12</strong> I teienei, i muri iho i tō rātou ha’amo’ara’ahia e te Vārua Maita’i, ’e i muri iho i te fa’ateateara’ahia tō rātou mau ’ahu, ’e i muri iho i tō rātou rirora’a ’ei mea mā ’e te pōra’o ’ore i mua i te Atua, ’aita roa i ti’a ia rātou ’ia hi’o noa atu i te hara, ma te ’ore e au ’ore rahi atu i te reira ; e rave rahi, ’e e rave rahi roa atu tei tāmāhia ’e tei tomo atu i roto i te fa’aeara’a o te Fatu tō rātou Atua.</p>
            <p class="verse"><strong>13</strong> ’E i teienei, e tō’u mau taea’e, ’ua hina’aro vau ’ia fa’aha’eha’a ’outou ia ’outou iho i mua i te Atua, ’e ’ia fa’ahotu mai i te hotu e au nō te tātarahapa, ’ia ti’a ato’a ia ’outou ’ia tomo i roto i taua fa’aeara’a ra.</p>
            <p class="verse"><strong>14</strong> ’Oia ïa, ’a fa’aha’eha’a na ia ’outou iho mai tā te feiā i te mau mahana o Melehizedeka, ’oia te tahu’a rahi i roto i teie ato’a iho fa’anahora’a o tā’u i parau iho nei, ’e ’o tei rave ato’a i ni’a iho iāna i te autahu’ara’a rahi ē a muri noa atu.</p>
            <p class="verse"><strong>15</strong> ’E ’o teie ato’a iho ā Melehizedeka tā Aberahama i ’aufau atu i te tufa’a ’ahuru ; ’oia ïa, ’ua ’aufau ato’a atu tō tātou metua tāne ra ’o Aberahama i te tufa’a ’ahuru ’oia ho’i i te ’ahuru nō te tufa’a nō tāna ra mau tao’a ato’a.</p>
            <p class="verse"><strong>16</strong> I teienei ’ua hōro’ahia mai teie mau ’ōro’a mai teie te huru, ’ia ti’a i te mau ta’ata ’ia hi’o atu i te Tamaiti a te Atua, e taipe ho’i te reira nō tāna ra fa’anahora’a, ’e ’o tāna fa’anahora’a ïa, ’e ’ua ravehia te reira ’ia ti’a ia rātou ’ia hi’o atu iāna nō te ha’amatarara’a i tā rātou ra mau hara, ’e ’ia ti’a ia rātou ’ia tomo atu i roto i te fa’aeara’a o te Fatu.</p>
            <p class="verse"><strong>17</strong> I teienei, ’o taua Melehizedeka ra, ’o te ari’i ïa i ni’a i fenua ra nō Salema ; ’e ’ua pūai roa ho’i tōna ra mau ta’ata i roto i te mau ’ohipa ’ī’ino ’e te mau ’ohipa vi’ivi’i ; ’oia ïa, ’ua haere ’ē rātou ato’a ra ; ’e ’ua ’ī ho’i rātou i te mau huru ’ohipa ’ī’ino ato’a ra.</p>
            <p class="verse"><strong>18</strong> ’E nō te mea e fa’aro’o rahi tō Melehizedeka, ’e ’ua fāri’i ’oia i te tōro’a i roto i te autahu’ara’a rahi mai te au i te fa’anahora’a mo’a a te Atua, ’ua a’o atu ’oia i te parau nō te tātarahapa i tōna ra mau ta’ata. ’E inaha, ’ua tātarahapa rātou ; ’e ’ua fa’atupu Melehizedeka i te hau i ni’a i te fenua i tōna ra mau pu’e mahana ; nō reira ’ua parauhia ’oia te ari’i nō te hau ; e ari’i ho’i ’oia nō Salema ; ’e ’ua fa’atere ’oia i raro a’e i tōna ra metua tāne.</p>
            <p class="verse"><strong>19</strong> I teienei, e rave rahi tei nā mua iāna, e rave rahi ho’i tei nā muri, ’aita rā te tahi i hau atu i te rahi iāna ; nō reira, ’ua fa’a’ite-pāpū-hia te parau nōna.</p>
            <p class="verse"><strong>20</strong> I teienei, e mea faufa’a ’ore ’ia parau fa’ahou vau i taua mau mea ra ; te mau mea tā’u i parau iho nei ’ua nava’i ïa. Inaha, tei mua ia ’outou te mau pāpa’ira’a mo’a ; ’e mai te mea e fa’ahuru ’ē ’outou i te reira, e ha’amouhia ïa ’outou.</p>
            <p class="verse"><strong>21</strong> ’E i teienei, i muri a’era, ’ia oti a’era tā Alama paraura’a i teie mau parau ia rātou, ’ua fa’atoro atu ra ’oia i tōna rima i ni’a ia rātou, ’e ’ua ti’aoro atu ra ma te reo rahi, i te nā-’ō-ra’a atu ē : ’O teie nei te taime nō te tātarahapa, tē fātata mai nei ho’i te mahana nō te fa’aorara’a.</p>
            <p class="verse"><strong>22</strong> ’Oia ïa, tē fa’a’ite mai ra te reo o te Fatu i te reira i tō te mau nūna’a ato’a, nā roto i te vaha o te mau melahi ; ’oia ïa, tē fa’a’ite mai ra ’oia i te reira ’ia roa’a ia rātou te mau parau ’oa’oa nō te ’oa’oa rahi ; ’oia ïa, ’e tē pi’i ra ’oia i teie mau parau ’oa’oa i rotopū i tōna mau ta’ata ato’a, ’oia ïa, i te feiā ato’a i ha’apurarahia i ni’a i te fenua nei ; nō reira, ’ua tae mai te reira ia tātou nei.</p>
            <p class="verse"><strong>23</strong> ’E ’ua fa’a’itehia mai te reira ia tātou ma te pāpū maita’i, ’ia māramarama maita’i tātou, ’ia ’ore tātou ’ia hape ; ’e ’ua nā-reira-hia nō te mea e feiā purutia tātou i roto i te hō’ē fenua ’ē ; nō reira ’ua ha’amaita’i-rahi-hia tātou, ’e ’ua fa’a’itehia mai ho’i teie nei mau parau ’oa’oa ia tātou nei, ē hope roa a’e tā tātou nei ’ō vine.</p>
            <p class="verse"><strong>24</strong> Inaha ho’i, tē fa’a’ite noa mai nei ā te mau melahi i te reira i te mau ta’ata e rave rahi i tō tātou nei fenua ; ’e ’ua nā-reira-hia ’ia fa’aineinehia te ’ā’au o te mau tamari’i a te ta’ata nei ’ia fāri’i i tāna ra parau i te tau e tae mai ai ’oia i roto i tōna ra hanahana.</p>
            <p class="verse"><strong>25</strong> ’E i teienei, tē tīa’i nei tātou nō te fa’aro’o i te mau parau ’āpī ’oa’oa nō tōna taera’a mai, ’o tē fa’a’itehia mai ia tātou nā roto i te vaha o te mau melahi ; tē tae mai ra ho’i te tau, ’aita rā tātou i ’ite i te ’oi’oira’a nō te reira. ’Ua hina’aro roa ho’i au ’ia tupu te reira i tō’u nei mau mahana ; ’āre’a rā poto noa atu te tau, ’e maoro noa atu, e ’oa’oa ïa vau i te reira.</p>
            <p class="verse"><strong>26</strong> ’E e fa’a’itehia ho’i te reira i te feiā parauti’a ’e te mo’a, nā roto i te vaha o te mau melahi, i te tau e tae mai ai ’oia ra, ’ia tupu te mau parau a tō tātou mau metua, mai tā rātou i parau nō ni’a iāna, ’ia au i te vārua nō te tohu tei roto ia rātou ra.</p>
            <p class="verse"><strong>27</strong> ’E i teienei, e tō’u mau taea’e, ’ua hina’aro vau ma tō’u ’ā’au ato’a, ’oia ïa, ma te hepohepo rahi ē tae noa atu i te māuiui, ’ia fa’aro’o mai ’outou i tā’u nei mau parau, ’e ’ia fa’aru’e i tā ’outou mau hara, ’e ’eiaha e fa’atāere i te mahana nō tā ’outou tātarahapara’a.</p>
            <p class="verse"><strong>28</strong> ’Ia fa’aha’eha’a rā ’outou ia ’outou iho i mua i te Fatu, ’e ’ia ti’aoro atu i tōna ra i’oa mo’a, ’e ’ia ara ’e ’ia pure tāmau noa, ’ia ’ore tō ’outou fa’ahemara’a ’ia hau i tō ’outou pūai, ’e ’ia arata’ihia ’outou e te Vārua Mo’a, ’e ’ia riro ’outou ’ei feiā ha’eha’a, ’e te marū, ’e te auraro māite, ’e te fa’a’oroma’i, ’e te ’ī ho’i i te aroha ’e te fa’a’oroma’i roa.</p>
            <p class="verse"><strong>29</strong> Ma te ti’aturi i te Fatu, ’e ma te ti’aturi e fāri’i ’outou i te ora mure ’ore ; ’e ma te fāri’i noa i te aroha o te Atua i roto i tō ’outou ’ā’au, ’ia ti’a ia ’outou ’ia fa’ateiteihia i te mahana hope’a ’e ’ia tomo atu i roto i tōna ra fa’aeara’a.</p>
            <p class="verse"><strong>30</strong> ’E ’ia hōro’a mai te Fatu i te tātarahapa ia ’outou, ’ia ’ore ’outou ’ia fa’atae mai i tōna riri ’ū’ana i ni’a iho ia ’outou, ’ia ’ore ’outou ia ru’uru’uhia i raro i te mau fifi o hade, ’e ’ia ’ore ho’i ’outou ’ia fāri’i i te piti o te pohe.</p>
            <p class="verse"><strong>31</strong> ’E ’ua parau atu Alama i te mau ta’ata, i te mau parau e rave rahi ’o tei ’ore i pāpa’ihia i roto i teie nei buka.</p>
            <p class="verse">’Ua hurihia Alama ’e Amuleka i roto i te fare tāpe’ara’a ’e ’ua tā’irihia rāua—’Ua tūtu’ihia te feiā fa’aro’o ’e tā rātou mau pāpa’ira’a mo’a i te auahi—’Ua fāri’ihia teie feiā i taparahi-ha’apohe-hia e te Fatu i roto i tōna hanahana—’Ua vāvāhihia te mau papa’i o te fare tāpe’ara’a ’e ’ua topa i raro—’Ua fa’aorahia Alama ’e Amuleka, ’e ’ua taparahihia te feiā i hāmani ’ino ia rāua. Fātata 82–81H.M.</p>
            <p class="verse">=== Alma Chapitre 14 ===</p>
            <p class="verse"><strong>1</strong> ’E i muri a’era, ’ia fa’aoti a’era ’oia i tāna paraura’a atu i te mau ta’ata, e rave rahi tei ti’aturi i tāna mau parau, ’e ’ua ha’amata ihora i te tātarahapa, ’e i te ’imi i te mau pāpa’ira’a mo’a.</p>
            <p class="verse"><strong>2</strong> ’Ua hina’aro rā te tahi pae rahi o rātou i te taparahi ia Alama rāua ’o Amuleka : ’ua riri ho’i rātou ia Alama, nō te pāpū o tāna mau parau ia Zeezeroma ; ’e ’ua parau ato’a rātou ē, ’ua ha’avare Amuleka ia rātou, ’e ’ua fa’a’ino i tā rātou ture, ’e tō rātou mau pāruru ture ’e te mau ha’avā.</p>
            <p class="verse"><strong>3</strong> ’E ’ua riri ato’a rātou ia Alama rāua ’o Amuleka ; ’e nō te mea ’ua fa’a’ite pāpū rāua nō ni’a i tā rātou mau ’ohipa ’ī’ino, ’ua tītau atu ra rātou ’ia taparahi huna ia rāua.</p>
            <p class="verse"><strong>4</strong> ’E i muri a’era, ’aita rātou i nā reira ; ’ua rave rā rātou ia rāua ’e ’ua ru’uru’u ia rāua i te taura pa’ari, ’e ’ua hōpoi atu ra ia rāua i mua i te ha’avā rahi o te fenua.</p>
            <p class="verse"><strong>5</strong> ’E ’ua haere atu ra te mau ta’ata ’e ’ua pari atu ra ia rāua—ma te fa’a’ite atu ē, ’ua fa’a’ino rāua i te ture, ’e tō rātou mau pāruru ture ’e te mau ha’avā o te fenua, ’e te mau ta’ata ato’a o te fenua ; ’e ’ua fa’a’ite mai rāua ē, hō’ē noa iho Atua, ’e e tono mai ’oia i tāna Tamaiti i rotopū i te mau ta’ata, ’āre’a rā ’aita ’oia e fa’aora ia rātou ; ’e e rave rahi te mau mea mai te reira te huru tā te mau ta’ata i pari atu ia Alama rāua ’o Amuleka. I teienei ’ua ravehia teie i mua i te ha’avā rahi o te fenua.</p>
            <p class="verse"><strong>6</strong> ’E i muri a’era, ’ua māere roa ihora Zeezeroma i te mau parau i parauhia ; ’e ’ua ’ite ato’a ’oia i te pōiri o te mana’o o tāna i fa’atupu i rotopū i te mau ta’ata nā roto i tāna mau parau ha’avare ; ’e ’ua ha’amata ihora tōna vārua i te ahoaho ’a ha’amana’o ai ’oia i tāna ihora hara ; ’oia ïa, ’e ’ua ha’amata ato’a ’oia i te ha’a’atihia e te mau māuiui o hade.</p>
            <p class="verse"><strong>7</strong> ’E i muri a’era, ’ua ti’aoro atu ra ’oia i te mau ta’ata, i te nā-’ō-ra’a ē : Inaha, ’ua hara vau, ’e e mea pōra’o ’ore teie nā ta’ata i mua i te Atua. ’E ’ua ha’amata ihora ’oia ’ia pāruru atu ia rāua mai taua atu taime ra ; ’āre’a rā ’ua fa’a’ino mai ra rātou iāna, i te nā-’ō-ra’a mai ē : ’Ua uru-ato’a-hia ānei ’oe e te diabolo ? ’E ’ua tūtuha mai ra rātou i ni’a iāna, ’e ’ua ti’avaru atu ra iāna i rāpae mai rotopū atu ia rātou, ’e rātou ato’a ho’i ’o tei ti’aturi i te mau parau i parauhia e Alama rāua ’o Amuleka ; ’e ’ua ti’avaru atu ra rātou ia rātou i rāpae, ’e ’ua tono atu ra i te mau ta’ata ’ia pēhi ia rātou i te ’ōfa’i.</p>
            <p class="verse"><strong>8</strong> ’E ’ua ha’aputuputu mai ra rātou i tā rātou mau vahine ’e mau tamari’i i te vāhi hō’ē, ’e ’o rātou ato’a ’o tei ti’aturi ’e ’aore rā ’o tei ha’api’ihia ’ia ti’aturi i te parau a te Atua, ’ua hurihia ïa rātou i roto i te auahi ; ’e ’ua ’āfa’i ato’a mai ra rātou i tā rātou mau pāpa’a parau ’e tei roto i te reira te mau pāpa’ira’a mo’a, ’e ’ua huri ato’a atu ra i te reira i roto i te auahi, ’ia ’ama ’e ’ia pau i te auahi.</p>
            <p class="verse"><strong>9</strong> ’E i muri a’era, ’ua rave atu ra rātou ia Alama rāua ’o Amuleka, ’e ’ua hōpoi mai ra ia rāua i te vāhi taparahira’a, ’ia ’ite atu rāua i te pohe ’o tei pau i te auahi.</p>
            <p class="verse"><strong>10</strong> ’E ’ia ’ite a’era Amuleka i te māuiui o te mau vahine ’e te mau tamari’i i te ’amara’a i te auahi, ’ua māuiui ato’a ihora ’oia ; ’e ’ua parau atu ra ’oia ia Alama : Nāhea e ti’a ai ia taua ’ia hi’o i teie nei mea ri’ari’a ? Nō reira, e fa’atoro atu taua i tō taua rima, ma te fa’a’ohipa i te mana o te Atua e vai nei i roto ia taua, ’e e fa’aora ia rātou i te auahi.</p>
            <p class="verse"><strong>11</strong> ’Āre’a rā ’ua parau atu ra Alama iāna : ’Ua fa’ahepohia vau e te Vārua ē ’eiaha vau e fa’atoro atu i tō’u rima ; inaha ho’i, e fāri’i mai te Fatu ia rātou iāna ra i roto i te hanahana ; ’e ’ua fa’ati’a ’oia ’ia nā reira rātou i te rave i teie mea, ’e ’aore rā ’ia rave te mau ta’ata i teie mea i ni’a ia rātou, mai te au i te ’eta’eta o tō rātou ’ā’au, ’e te mau ha’avāra’a tāna e fa’atae mai i ni’a ia rātou i roto i tōna riri ’ū’ana e mea ti’a ïa ; ’e e riro te toto o te feiā hara ’ore ’ei ’ite nō te fa’ahapa ia rātou, ’oia ïa, e pi’i fa’ahapa mai te reira ia rātou i te mahana hope’a ra.</p>
            <p class="verse"><strong>12</strong> I teienei, ’ua nā ’ō atu ra Amuleka ia Alama : Inaha, e riro paha rātou i te tūtu’i ato’a ia taua.</p>
            <p class="verse"><strong>13</strong> ’E ’ua nā ’ō mai ra Alama : ’A vaiiho noa ’ia au i te hina’aro o te Fatu. Inaha rā, ’aita tā taua ’ohipa i oti ; nō reira e’ita roa e ti’a ia rātou ’ia tūtu’i ia taua.</p>
            <p class="verse"><strong>14</strong> I teienei, i muri a’era, ’ia pau a’era te mau tino o te feiā i hurihia i roto i te auahi, ’e te mau pāpa’a parau ato’a i hurihia e rātou ato’a i roto i te auahi ra, ’ua haere mai ra te ha’avā rahi o te fenua ’e ’ua ti’a mai ra i mua ia Alama rāua ’o Amuleka ’a ru’uru’uhia ai rāua i te taura ra ; ’e ’ua po’ara mai ra i tō rāua nā pāpāri’a i tōna rima, ’e ’ua nā ’ō mai ra ia rāua : I muri iho i teie mau mea tā ’ōrua i ’ite, e a’o fa’ahou ānei ’ōrua i teie nei feiā, ’e ’a hurihia atu ai rātou i roto i te hō’ē roto auahi ’e te gopheri ?</p>
            <p class="verse"><strong>15</strong> Inaha, tē ’ite nei ’ōrua ē, ’aita tō ’ōrua e mana ’ia fa’aora i te feiā i hurihia i roto i te auahi ; ’aita ato’a te Atua i fa’aora ia rātou, noa atu hō’ē ā tā rātou fa’aro’o ’e tā ’ōrua. ’E ’ua po’ara fa’ahou mai ra te ha’avā i tō rāua nā pāpāri’a, ma te ani mai : E aha tā ’ōrua parau nō ni’a ia ’ōrua iho na ?</p>
            <p class="verse"><strong>16</strong> I teienei, e ha’avā teie nō te fa’anahora’a nō te fa’aro’o a Nehora, ’oia tei taparahi ia Gideona.</p>
            <p class="verse"><strong>17</strong> ’E i muri a’era, ’aita roa ’o Alama rāua ’o Amuleka i pāhono noa atu iāna ; ’e ’ua po’ara fa’ahou mai ra ’oia ia rāua, ’e ’ua tu’u atu ra ia rāua i te feiā tōro’a ’ia hurihia i roto i te fare tāpe’ara’a.</p>
            <p class="verse"><strong>18</strong> ’E ’ia hope a’era nā mahana e toru i tō rāua vaira’a i roto i te fare tāpe’ara’a, ’ua haere mai ra e rave rahi mau pāruru ture, ’e te mau ha’avā, ’e te mau tahu’a, ’e te mau ’orometua, nō te ha’apa’ora’a a Nehora ; ’e ’ua haere mai ra rātou i roto i te fare tāpe’ara’a nō te hi’o ia rāua, ’e ’ua uiui mai ra rātou ia rāua i te mau parau e rave rahi ; ’aita rā rāua i pāhono atu ia rātou.</p>
            <p class="verse"><strong>19</strong> ’E i muri a’era, ’ua ti’a mai ra te ha’avā i mua ia rāua, ’e ’ua nā ’ō mai ra : Nō te aha ’aita ’ōrua i pāhono mai i te mau parau a teie nei feiā ? ’Aita ānei ’ōrua i ’ite ē, e mana tō’u ’ia tu’u atu ia ’ōrua i roto i te auahi ura ra ? ’E ’ua fa’aue atu ra ’oia ia rāua ’ia parau mai ; ’aita rā rāua i pāhono atu.</p>
            <p class="verse"><strong>20</strong> ’E i muri a’era, ’ua reva atu ra rātou ’e ’ua haere atu ra i tō rātou mau haere’a ; ’āre’a rā ’ua ho’i fa’ahou mai ra rātou i te po’ipo’i a’e, ’e ’ua po’ara fa’ahou mai ra te ha’avā ia rāua i ni’a i tō rāua nā pāpāri’a. ’E e rave rahi ato’a tei haere mai, ’e ’ua po’ara mai ra ia rāua, i te nā-’ō-ra’a mai ē : E ti’a fa’ahou mai ānei ’ōrua nō te fa’ahapa mai i teie nei feiā, ’e nō te fa’a’ino mai i tā mātou ture ? Mai te mea e mana rahi tō ’ōrua nō te aha ’aita ’ōrua i fa’aora ia ’ōrua iho ?</p>
            <p class="verse"><strong>21</strong> ’E e rave rahi te mau mea mai teie te huru tā rātou i parau atu ia rāua, ma te ’au’aura’a atu i tō rātou niho ia rāua, ’e te tūtuhara’a atu ho’i i ni’a ia rāua, i te nā-’ō-ra’a atu ē : E aha ïa tō mātou hi’ora’a ’ia fa’ahapahia mātou ?</p>
            <p class="verse"><strong>22</strong> ’E e rave rahi te mau mea mai te reira te huru, ’oia ïa, te mau mea ato’a mai te reira te huru, ’o tā rātou i parau atu ia rāua ; ’e i nā reira ho’i rātou i te tāhitohito atu ia rāua e rave rahi mau mahana. ’E ’ua tāpe’a rātou i te mā’a ’e te pape ia rāua, ’ia tupu tō rāua po’ia ’e te po’ihā ; ’e ’ua rave ato’a rātou i tō rāua mau ’ahu, ’ia vai taha’a noa rāua ; ’e ’ua ru’uru’uhia rāua i te mau taura pa’ari, ’e ’ua tāpe’ahia i roto i te fare tāpe’ara’a.</p>
            <p class="verse"><strong>23</strong> ’E i muri a’era, i muri iho i tō rāua fāri’ira’a i te ’ati e rave rahi mau mahana, (i te ’ahuru ma piti o te mahana, i te ’ahuru o te ’āva’e, i te ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi,) ’ua haere mai ra te ha’avā rahi o te fenua ra nō Amoniha, ’e e rave rahi o tō rātou mau ’orometua ’e tō rātou mau pāruru ture i roto i te fare tāpe’ara’a tei reira ’o Alama rāua ’o Amuleka i te ru’uru’ura’ahia i te mau taura.</p>
            <p class="verse"><strong>24</strong> ’E ’ua ti’a mai ra te ha’avā rahi i mua ia rāua, ’e ’ua po’ara fa’ahou mai ra ia rāua, ’e ’ua nā ’ō mai ra ia rāua : Mai te mea tei ia ’ōrua ra te mana o te Atua, ’a fa’aora ïa ia ’ōrua iho i teie mau tā’amura’a, ’e i reira mātou e ti’aturi ē, e ha’amou te Fatu i teie nei feiā mai te au i tā ’ōrua mau parau.</p>
            <p class="verse"><strong>25</strong> ’E i muri a’era, ’ua haere mai ra rātou pā’āto’a ’e ’ua tūpa’i mai ra ia rāua, ma te parau mai i te hō’ē ā mau parau, ē tae noa atu ho’i i te ta’ata hope’a ; ’e ’ia hope a’era tā te ta’ata hope’a paraura’a atu ia rāua, ’ua tae mai ra te mana o te Atua i ni’a iho ia Alama rāua ’o Amuleka, ’e ’ua ti’a a’era rāua i ni’a, ma te ti’a māite i ni’a i tō rāua ’āvae.</p>
            <p class="verse"><strong>26</strong> ’E ’ua ti’aoro atu ra Alama, i te nā-’ō-ra’a ē : E aha te maoro tā māua e fa’a’oroma’i i teie nei mau ’ati rahi, e te Fatu ? E te Fatu, ’a hōro’a mai na ’oe i te pūai ia māua mai te au i tō māua fa’aro’o i te Mesia, ē tae noa atu ’ua fa’aorahia. ’E ’ua motu ihora ia rāua te mau taura i ru’uru’uhia i ni’a ia rāua ; ’e ’ia ’ite a’era te mau ta’ata i te reira, ’ua ha’amata ihora rātou i te horo, nō te mata’u ’o tē tae mai te pohe i ni’a iho ia rātou.</p>
            <p class="verse"><strong>27</strong> ’E i muri a’era, nō te rahi o tō rātou mata’u, ’ua ma’iri ihora rātou i raro i te repo, ’e ’aita ho’i rātou i tae i te ’ūputa hope’a ē tae atu ai i rāpae’au i te fare tāpe’ara’a ; ’e ’ua ’āueue ’ū’ana ihora te fenua, ’e ’ua pararī ihora te mau papa’i o te fare tāpe’ara’a nā te ’āfara’a, ’e ’ua topa ihora te reira i raro i te repo ; ’e nā roto i te topara’a mai te reira, ’ua pohe ihora te ha’avā rahi, ’e te mau pāruru ture, ’e te mau tahu’a, ’e te mau ’orometua, ’o tei tūpa’i ia Alama rāua ’o Amuleka.</p>
            <p class="verse"><strong>28</strong> ’E ’ua haere mai ra Alama rāua ’o Amuleka i rāpae’au i te fare tāpe’ara’a, ’e ’aita roa rāua i pēpē ; ’e ’ua hōro’a mai ho’i te Fatu i te mana ia rāua, mai te au i tō rāua fa’aro’o i te Mesia. ’E ’ua haere ti’a mai rāua mai roto mai i te fare tāpe’ara’a ; ’e ’ua matara tō rāua mau tā’amura’a ; ’e ’ua marua taua fare tāpe’ara’a i raro i te repo, ’e ’ua pohe te mau ta’ata ato’a i roto, maori rā ’o Alama rāua ’o Amuleka ; ’e ’ua haere ti’a atu ra rāua i roto i te ’oire.</p>
            <p class="verse"><strong>29</strong> I teienei, ’ia fa’aro’o a’era te mau ta’ata i te haruru rahi, ’ua horo ’āmui mai ra rātou i roto i te mau pupu ta’ata ’ia ’ite i te tumu ; ’e ’ia ’ite a’era rātou ia Alama rāua ’o Amuleka i te haerera’a mai i rāpae i te fare tāpe’ara’a, ’o tei topa te mau papa’i i raro i te repo, ’ua ro’ohia ihora rātou i te mata’u rahi, ’e ’ua horo ’ē atu ra mai mua atu i te aro o Alama rāua ’o Amuleka, mai te pua’aniho e horo ra ’e tōna fanau’a mai mua atu i nā liona e piti ; ’e i nā reira rātou i te horo ’ē atu i te aro o Alama rāua ’o Amuleka.</p>
            <p class="verse">Te mau parau a Alama, ’e te mau parau ato’a a Amuleka, ’o tei a’ohia atu i te mau ta’ata e pārahi ra i te fenua ra nō Amoniha. ’E ’oia ato’a ’ua hurihia rāua i roto i te fare tāpe’ara’a, ’e ’ua fa’aorahia rāua e te mana semeio o te Atua ’o tei vai na i roto ia rāua ra, mai te au i te pāpa’a parau a Alama.</p>
            <p class="verse">=== Alma Chapitre 15 ===</p>
            <p class="verse"><strong>1</strong> ’E i muri a’era, ’ua fa’auehia mai ra Alama rāua ’o Amuleka ’ia haere i rāpae i te ’oire ; ’e ’ua reva atu ra rāua, ’e ’ua tae roa atu ra i te fenua ra nō Sidoma ; ’e inaha, i reira ’ua ’itehia ia rāua te mau ta’ata ato’a ’o tei fa’aru’e atu i te fenua ra nō Amoniha, ’o tei ti’avaruhia ’e tei pēhihia ho’i i te ’ōfa’i, nō te mea ’ua ti’aturi rātou i te mau parau a Alama.</p>
            <p class="verse"><strong>2</strong> ’E ’ua fa’a’ite atu ra rāua ia rātou i te mau mea ato’a i tupu i ni’a i tā rātou mau vahine ’e te mau tamari’i, ’e nō ni’a ato’a ia rāua iho, ’e i ni’a ato’a i tō rāua mana i fa’aorahia ai rāua.</p>
            <p class="verse"><strong>3</strong> ’E ’o Zeezeroma ato’a, te tārava ra ’oia ma te ma’i i Sidoma, e fīva rahi tōna, ’e ’ua tupu te reira nā roto i te mau fifi rahi o tōna mana’o nō tāna mau ’ohipa ’ī’ino ; ’e ’ua mana’o ho’i ’oia ē, ’ua pohe ’o Alama rāua ’o Amuleka ; ’ua mana’o ’oia ē ’ua taparahihia rāua nō tāna mau ’ohipa ’ī’ino. ’E nō teie hara rahi, ’e te tahi atu o tāna mau hara e rave rahi, ’ua ahoaho roa tōna ’ā’au ē tae roa atu ’ua rahi roa tōna ahoaho, ’aita e rāve’a nō te fa’aora ; nō reira ’ua tupuhia ’oia i te fīva rahi ’e te ve’ave’a rahi.</p>
            <p class="verse"><strong>4</strong> I teienei, i tōna fa’aro’ora’a ē tei te fenua ra nō Sidoma ’o Alama rāua ’o Amuleka, ’ua itoito a’era tōna ’ā’au ; ’e ’ua fa’atae ’oi’oi ihora ’oia i te hō’ē parau anira’a ia rāua, ma te tītau ia rāua ’ia haere mai iāna ra.</p>
            <p class="verse"><strong>5</strong> ’E i muri a’era, ’ua haere ’oi’oi atu ra rāua, mai te au i te parau anira’a i fa’ataehia ia rāua ; ’e ’ua tomo atu ra rāua i roto i te fare i’ō Zeezeroma, ’e ’ua ’ite atu rāua iāna i ni’a i tōna ro’i, ’ua ma’ihia, ’e ’ua paruparu roa ho’i i te fīva rahi ; ’e ’ua ahoaho roa tōna mana’o nō tāna mau ’ohipa ’ī’ino ; ’e i tōna ’itera’a mai ia rāua, ’ua fa’atoro mai ra ’oia i tōna rima, ’e ’ua ani mai ra ia rāua ’ia fa’aora rāua iāna.</p>
            <p class="verse"><strong>6</strong> ’E i muri a’era, ’ua nā ’ō atu ra Alama iāna, ma te rave mai i tōna rima : ’Ua ti’aturi ānei ’oe i te mana o te Mesia e tae atu ai i te fa’aorara’a ?</p>
            <p class="verse"><strong>7</strong> ’E ’ua pāhono mai ra ’oia ’e nā ’ō mai ra : ’Ē, ’ua ti’aturi au i te mau parau ato’a tā ’oe i ha’api’i mai.</p>
            <p class="verse"><strong>8</strong> ’Ua nā ’ō atu ra Alama : Mai te mea e ti’aturi ’oe i te fa’aorara’a a te Mesia, e ti’a ia ’oe ’ia fa’aorahia.</p>
            <p class="verse"><strong>9</strong> ’Ua nā ’ō mai ra ’oia : ’Ē, e ti’aturi au mai te au i tā ’oe mau parau.</p>
            <p class="verse"><strong>10</strong> ’E i reira ’ua ti’aoro atu ra Alama i te Fatu, i te nā-’ō-ra’a ē : E te Fatu tō mātou Atua, ’a hi’o aroha mai i teie nei ta’ata, ’e ’a fa’aora mai iāna mai te au i tōna fa’aro’o i roto i te Mesia.</p>
            <p class="verse"><strong>11</strong> ’E ’ia oti a’era teie mau parau i te parauhia e Alama, ’ua ’ōu’a tā’ue noa mai ra Zeezeroma i ni’a i tōna nā ’āvae, ’e ’ua ha’amata ihora i te haere ; ’e ’ua māere roa atu ra te mau ta’ata ato’a ; ’e ’ua parare atu ra te ro’o o taua mea ra ē ’ati noa a’e te fenua ato’a o Sidoma.</p>
            <p class="verse"><strong>12</strong> ’E ’ua bāpetizo ihora Alama ia Zeezeroma i te Fatu ; ’e ’ua ha’amata ihora ’oia mai taua taime atu i te a’o haere atu i te mau ta’ata.</p>
            <p class="verse"><strong>13</strong> ’E ’ua fa’ati’a ihora Alama i te hō’ē ’ēkālesia i te fenua ra nō Sidoma, ’e ’ua fa’atōro’a ’oia i te mau tahu’a ’e te mau ’orometua, ’ia bāpetizo i te mau ta’ata ato’a i hina’aro ’ia bāpetizohia i te Fatu.</p>
            <p class="verse"><strong>14</strong> ’E i muri a’era, e rave rahi o rātou ; ’e ’ua ta’iruru mai rātou i Sidoma mai te fenua ē ’ati noa a’era, ’e ’ua bāpetizohia ihora rātou.</p>
            <p class="verse"><strong>15</strong> ’Āre’a rā te mau ta’ata i te fenua ra nō Amoniha, ’ua vai noa rātou ’ei feiā ’ā’au pa’ari ’e ’ei feiā ’ā’au ’eta’eta ; ’e ’aita rātou i tātarahapa i tā rātou mau hara, ’e ’ua parau ho’i rātou ē, nō te diabolo tō Alama rāua ’o Amuleka mana ; nō te ha’apa’ora’a ho’i a Nehora rātou, ’e ’aita rātou i ti’aturi nō ni’a i te tātarahapara’a i tā rātou mau hara.</p>
            <p class="verse"><strong>16</strong> ’E i muri a’era, ’o Alama rāua ’o Amuleka, nō te parau a te Atua i fa’aru’e ai Amuleka i tāna ’auro, ’e te ’ārio, ’e te mau tao’a faufa’a rahi nāna ra i te fenua ra nō Amoniha ; ’ua pāto’ihia ’oia e te feiā i riro na ’ei mau hoa nōna, ’e nā tōna metua tāne ato’a, ’e nā tōna mau fēti’i ato’a ho’i.</p>
            <p class="verse"><strong>17</strong> Nō reira, i muri iho i tō Alama fa’ati’ara’a i te ’ēkālesia i Sidoma, tē ’ite ra ’oia i te tāpe’ara’a rahi ; ’oia ïa, tē ’ite ra ’oia ē, ’ua tāpe’ahia te mau ta’ata i te te’ote’o o tō rātou ra ’ā’au, ’e tē fa’aha’eha’a ra rātou ia rātou iho i mua i te Atua, ’e tē ha’amata ra rātou i te ha’aputuputu ia rātou iho i tō rātou mau vāhi mo’a nō te ha’amori i te Atua i mua i te fata, ma te tīa’i ’e te pure tāmau noa, ’ia fa’aorahia rātou mai ia Sātane mai, ’e mai te pohe mai, ’e mai te ha’amoura’a mai—</p>
            <p class="verse"><strong>18</strong> I teienei, mai tā’u i parau, ’ua ’ite Alama i teie nei mau mea ato’a, nō reira ’ua rave ’oia ia Amuleka ’e ’ua haere mai i te fenua ra nō Zarahemela, ’e ’ua arata’i atu iāna i tōna ihora fare, ’e ’ua tauturu iāna i roto i tōna ra mau ’ati, ’e ’ua ha’apūai i tōna fa’aro’o i te Fatu.</p>
            <p class="verse"><strong>19</strong> ’E ’o te hope’a te reira nō te ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">’Ua ha’amou te mau ’āti Nephi i te mau ta’ata o Amoniha—’Ua arata’i Zorama i te mau ’āti Nephi ’e ’ua upo’oti’a rātou i ni’a a’e i te ’āti Lamana—’Ua a’o haere Alama rāua ’o Amuleka ’e te mau ta’ata e rave rahi i te parau—’Ua ha’api’i rātou ē i muri iho i tō te Mesia ti’afa’ahoura’a e fā mai ’oia i te mau ’āti Nephi. Fātata 81–77H.M.</p>
            <p class="verse">=== Alma Chapitre 16 ===</p>
            <p class="verse"><strong>1</strong> ’E i muri a’era, i te ’ahuru ma hō’ē o te matahiti, i te pae o te mahana ’e te piti o te ’āva’e, nō te fa’aterera’a a te mau ha’avā i ni’a i te mau ta’ata o Nephi, ’ua vai noa te hau rahi i ni’a i te fenua nō Zarahemela, ’aita te mau ’arora’a ’e te mau mārōra’a i tupu nō te tahi mau matahiti te maoro, ’e ’ia tae a’era i te pae o te mahana nō te piti o te ’āva’e i te ’ahuru ma hō’ē o te matahiti, ’ua fa’aro’ohia ihora te parau nō te ’arora’a ē ’ati noa a’e te fenua.</p>
            <p class="verse"><strong>2</strong> Inaha ho’i, ’ua tae mai te mau nu’u fa’ehau ’āti Lamana nā te pae i te mēdēbara, i te mau ’ōti’a o te fenua, ē tae roa mai i te ’oire ra nō Amoniha, ’e ’ua ha’amata ihora i te taparahi i te mau ta’ata ’e i te ha’amou ho’i i te ’oire.</p>
            <p class="verse"><strong>3</strong> ’E i teienei, i muri a’era, nā mua i ti’a ai i te mau ’āti Nephi ’ia ha’aputuputu i te hō’ē nu’u fa’ehau nava’i maita’i nō te ti’avaru atu ia rātou i rāpae i te fenua, ’ua ha’amou rātou i te mau ta’ata e pārahi ra i te ’oire nō Amoniha, ’e te tahi pae ato’a ho’i i te ’ōti’a nō te fenua ra nō Noa, ’e ’ua hōpoi tītī atu ho’i i te tahi pae i roto i te mēdēbara.</p>
            <p class="verse"><strong>4</strong> I teienei, i muri a’era, ’ua hina’aro te mau ’āti Nephi ’ia roa’a fa’ahou mai te mau ta’ata i hōpoi-tītī-hia i roto i te mēdēbara.</p>
            <p class="verse"><strong>5</strong> Nō reira, tei rotopū ia rātou te hō’ē ta’ata i fa’ata’ahia ’ei ra’atira rahi i ni’a i te mau nu’u fa’ehau o te mau ’āti Nephi, (’e ’o Zorama tōna i’oa, ’e tē vai ra tāna e piti tamaiti, ’o Lehi ’e ’o Aha)—i teie nei ’ua ’ite Zorama ’e tāna nā tamaiti to’opiti e tahu’a rahi ’o Alama i ni’a a’e i te ’ēkālesia, ’e i tō rātou fa’aro’ora’a ē, tei iāna te vārua nō te tohu, nō reira ’ua haere mai ra rātou iāna, ’e ’ua hina’aro rātou ’ia ’ite ē, ’ua ti’a ānei i te Fatu ’ia haere atu rātou i roto i te mēdēbara nō te ’imi i tō rātou mau taea’e, ’o tei hōpoi-tītī-hia ’e te mau ’āti Lamana.</p>
            <p class="verse"><strong>6</strong> ’E i muri a’era, ’ua ani atu ra Alama i te Fatu nō ni’a i taua mea ra. ’E ’ua ho’i mai ra Alama ’e ’ua nā ’ō atu ra ia rātou : Inaha, e haere te mau ’āti Lamana i terā pae mai o te ’ānāvai ra Sidona, i te pae apato’a i te mēdēbara, i’ō roa atu i te mau ’ōti’a o te fenua ra nō Maniti. ’E inaha, i reira ’outou e ’aro atu ai ia rātou, i te pae i te hiti’a o te rā i te ’ānāvai ra Sidona, ’e i reira ho’i te Fatu e tu’u mai ai ia ’outou i tō ’outou mau taea’e i hōpoi-tītī-hia e te mau ’āti Lamana.</p>
            <p class="verse"><strong>7</strong> ’E i muri a’era, ’ua haere atu ra Zorama ’e tāna nā tamaiti ’e tō rātou mau nu’u fa’ehau ato’a i terā pae mai o te ’ānāvai ra Sidona, ’e ’ua haere ti’a atu ra i’ō roa atu i te mau ’ōti’a o te fenua ra nō Maniti ē tae roa atu i te mēdēbara i te pae apato’a, ’oia i te pae hiti’a o te rā i te ’ānāvai ra Sidona.</p>
            <p class="verse"><strong>8</strong> ’E ’ua ’aro atu ra rātou i te mau nu’u fa’ehau o te mau ’āti Lamana, ’e ’ua ha’apurarahia ’e ’ua ti’avaruhia ho’i te mau ’āti Lamana i roto i te mēdēbara ; ’e ’ua rave mai ra rātou i tō rātou mau taea’e i hōpoi-tītī-hia e te mau ’āti Lamana, ’e ’aita roa te hō’ē ’o rātou ’o tei hōpoi-tītī-hia i mo’e. ’E ’ua arata’ihia mai ra rātou e tō rātou mau taea’e i tō rātou ihora mau fenua.</p>
            <p class="verse"><strong>9</strong> ’E ’o te hope’a te reira nō te ’ahuru ma hō’ē o te matahiti nō te fa’aterera’a a te mau ha’avā, ’ua ti’avaruhia te mau ’āti Lamana i rāpae i te fenua, ’e ’ua ha’amouhia te mau ta’ata o Amoniha ; ’oia ïa, ’ua ha’amouhia te mau ta’ata ora ato’a nō te mau ’āti Amoniha, ’e tō rātou ato’a ’oire rahi ’o tā rātou i parau ē, e’ita roa e ti’a i te Atua ’ia ha’amou, nō te rahi o te reira.</p>
            <p class="verse"><strong>10</strong> Inaha rā, i roto i te hō’ē noa iho mahana ’ua vai ano noa te reira, ’e ’ua ’amuhia te mau tino pohe ’e te mau ’ūrī ’e te mau ’ānimara taehae nō te mēdēbara.</p>
            <p class="verse"><strong>11</strong> ’Āre’a rā, ’ia hope a’era te mau mahana e rave rahi, ’ua ha’apu’ehia tō rātou mau tino pohe i ni’a i te fenua nei, ’e ’ua tāpo’ihia te reira i te tāpo’i rairai. ’E i teienei, nō te rahi o te hau’a ’ino i reira, ’aita atu ra te mau ta’ata i ho’i atu e pārahi i te fenua ra nō Amoniha e rave rahi matahiti. ’E ’ua parauhia taua vāhi ra te Pau o tō Nehora ; nō te mea e pipi rātou tei taparahihia e Nehora ; ’e ’ua vai ano noa tō rātou fenua.</p>
            <p class="verse"><strong>12</strong> E ’aita te mau ’āti Lamana i haere fa’ahou mai nō te ’aro i te mau ’āti Nephi, ē tae noa atu i te ’ahuru ma maha o te matahiti nō te fa’aterera’a a te mau ha’avā i ni’a i te mau ta’ata o Nephi. ’E nō reira e toru matahiti ’ua vai tāmau noa te hau i rotopū i te mau ta’ata o Nephi i ni’a i te fenua.</p>
            <p class="verse"><strong>13</strong> ’E ’ua haere atu ra Alama rāua ’o Amuleka i te poro-haere-ra’a i te tātarahapa i te mau ta’ata i roto i tō rātou mau hiero, ’e tō rātou mau fare mo’a, ’e i roto ato’a i tō rātou mau sunago, tei hāmanihia mai te au i tā te mau ’āti Iuda.</p>
            <p class="verse"><strong>14</strong> ’E te mau ta’ata ato’a ’o tei hina’aro ’ia fa’aro’o mai i tā rātou mau parau, ’o tā rātou ïa i ha’api’i atu i te parau a te Atua ma te fa’aea ’ore, ’e ma te ha’apa’o ’ore i te huru o te ta’ata.</p>
            <p class="verse"><strong>15</strong> ’E nō reira, ’ua haere atu ra Alama rāua ’o Amuleka, ’e e rave rahi atu ā ’o tei mā’itihia nō taua ’ohipa ra, nō te poro haere i te parau ē ’ati noa a’e te fenua. ’E ’ua fa’ati’ahia te ’ēkālesia i ni’a i te fenua tā’āto’a, ’e i roto i te retioni pā’āto’a ē ’ati noa a’e, ’e i rotopū ho’i i te mau ta’ata ato’a o te mau ’āti Nephi.</p>
            <p class="verse"><strong>16</strong> ’E ’aita te hō’ē mea ’aifāito ’ore i rotopū ia rātou ; ’ua nīni’i mai te Fatu i tōna Vārua i ni’a i te fenua tā’āto’a nō te fa’aineine i te mana’o o te mau tamari’i a te ta’ata, ’oia ho’i, nō te fa’aineine i tō rātou ’ā’au ’ia fāri’i i te parau e ha’api’ihia ia rātou i te taime nō tōna taera’a mai—</p>
            <p class="verse"><strong>17</strong> ’Ia ’ore rātou ’ia fa’a’eta’eta atu i te parau, ’e ’ia ’ore ho’i rātou ’ia riro ’ei feiā ti’aturi ’ore, ’e ’a ha’amouhia ai, ’ia fāri’i rā rātou i te parau ma te ’oa’oa, ’e mai te ’āma’a ra, ’ia poihia rātou i roto i te vine mau ra, ’ia ti’a ia rātou ’ia tomo atu i roto i te fa’aeara’a o te Fatu tō rātou Atua.</p>
            <p class="verse"><strong>18</strong> I teienei, taua mau tahu’a ra ’o tei hāhaere atu i rotopū i te mau ta’ata, ’ua a’o atu ra ïa rātou, ’eiaha e ha’avare, ’eiaha e fa’ahema, ’eiaha e fe’i’i, ’eiaha e mārō, ’eiaha e ’ino’ino, ’eiaha e fa’a’ino, ’e ’eiaha e ’eiā, ’eiaha e rave fa’atāpuni, ’eiaha e ’eiā haru, ’eiaha e taparahi i te ta’ata, ’eiaha e fa’aturi, ’e ’eiaha ho’i e rave i te mea faufau ; ma te ti’aoro ē, e mea au ’ore teie mau mea—</p>
            <p class="verse"><strong>19</strong> ’E tē fa’a’ite atu ra i te mau mea i fātata i te tupu mai ; ’oia ïa, tē fa’a’ite atu ra i te taera’a mai o te Tamaiti a te Atua, ’e tōna mau mamae ’e tōna pohera’a, ’e te ti’afa’ahoura’a o te feiā pohe ra.</p>
            <p class="verse"><strong>20</strong> ’E e rave rahi ta’ata i ui mai i te vāhi e tae mai ai te Tamaiti a te Atua ; ’e ’ua ha’api’ihia ho’i rātou ē e fā mai ’oia ia rātou i muri a’e i tōna ti’afa’ahoura’a ; ’e ’ua fa’aro’o mai te mau ta’ata i te reira ma te pōpou rahi ’e te ’oa’oa.</p>
            <p class="verse"><strong>21</strong> ’E i teienei, i muri iho i te fa’ati’ara’ahia o te ’ēkālesia i ni’a i te fenua ē ’ati noa a’e—’e te roa’ara’a te rē i ni’a a’e i te diabolo, ’e te a’ora’ahia te parau a te Atua i tōna huru mau i tō te mau fenua ato’a, ’e tō te Fatu nīni’ira’a mai i tāna mau ha’amaita’ira’a i ni’a iho i te mau ta’ata—’e teie te hope’a nō te ’ahuru ma maha o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">Te ’ā’amu nō te mau tamari’i tamāroa a Mosia, ’o tei pāto’i atu i tō rātou ti’ara’a nō te bāsileia nō te parau a te Atua, ’e tei haere atu i ni’a i te fenua ra nō Nephi nō te a’o atu i te mau ’āti Lamana ; tō rātou mau ’ati ’e tō rātou fa’aorara’ahia—mai te au i te pāpa’a parau a Alama.</p>
            <p class="verse">=== Alma Chapitre 17 ===</p>
            <p class="verse"><strong>1</strong> ’E i teienei, i muri a’era, ’a tere atu ai Alama mai te fenua atu o Gideona i te pae apato’a, ’ia tae i te fenua ra nō Maniti, inaha, ’ua māere roa ’oia i te fārereira’a i te mau tamari’i tamāroa a Mosia ’o tē haere ra i te fenua ra nō Zarahemela.</p>
            <p class="verse"><strong>2</strong> I teienei, tei pīha’i ato’a iho teie nei mau tamari’i tamāroa a Mosia ia Alama i te taime i fā mātāmua mai ai te melahi iāna ; nō reira ’ua ’oa’oa roa Alama i te ’itera’a i tōna ra mau taea’e ; ’e ’ua rahi roa atu tōna ’oa’oa i te mea e mau taea’e noa ā rātou nōna i te Fatu ; ’oia ïa, ’ua tupu tō rātou ’ite i te parau mau i te rahi ; e mau ta’ata mana’o pāpū ho’i rātou ’e ’ua ’imi māite rātou i te mau pāpa’ira’a mo’a, ’ia ’ite rātou i te parau a te Atua.</p>
            <p class="verse"><strong>3</strong> E ’ere rā i te reira ana’e ; ’ua pinepine rātou i te pure, ’e i te ha’apae i te mā’a ; nō reira ’ua fāri’i rātou i te vārua nō te tohu, ’e te vārua nō te heheura’a ; ’e ’ia ha’api’i rātou, ’ua ha’api’i ïa ma te mana ’e te ha’amanara’a nō ’ō mai i te Atua.</p>
            <p class="verse"><strong>4</strong> ’E i ha’api’i na rātou i te parau a te Atua nō te ārea e hō’ē ’ahuru ’e ma maha matahiti te maoro i rotopū i te mau ’āti Lamana, ma te manuia rahi i te fa’afāriu mai i te mau ta’ata e rave rahi i te ’ite i te parau mau ; ’oia ïa, nā roto i te mana nō tā rātou mau parau ’ua arata’ihia mai te mau ta’ata e rave rahi i mua i te fata a te Atua, nō te ti’aoro atu i tōna ra i’oa ’e nō te fā’i atu i tā rātou mau hara i mua iāna.</p>
            <p class="verse"><strong>5</strong> I teienei, ’o te mau mea teie ’o tei tae i ni’a ia rātou i tō rātou mau tere, ’e ’ua ro’ohia rātou i te mau ’ati e rave rahi ; ’ua ro’ohia rātou i te ’ati rahi, i te tino ’e te mana’o ato’a ho’i, ’oia ho’i, te po’ia, te po’ihā ’e te rohirohi, ’e te māuiui rahi i te pae vārua.</p>
            <p class="verse"><strong>6</strong> I teienei, ’o teie tō rātou mau tere : I muri iho i tō rātou fa’aru’era’a atu i tō rātou metua tāne, ia Mosia, i te matahiti mātāmua nō te fa’aterera’a o te mau ha’avā ; ’e i muri iho i tō rātou fa’aru’era’a i te bāsileia tā tō rātou metua tāne i hina’aro ’ia hōro’a mai ia rātou ; ’e ’o te hina’aro ato’a ho’i ïa o te mau ta’ata.</p>
            <p class="verse"><strong>7</strong> ’Āre’a rā ’ua reva atu ra rātou i rāpae i te fenua ra nō Zarahemela, ’e ’ua rave atu rātou i tā rātou mau ’o’e, ’e tā rātou mau mahae, ’e tā rātou mau fana, ’e tā rātou mau te’a, ’e tā rātou mau ma’a ; ’e i nā reira rātou ’ia noa’a tā rātou mā’a ’a fa’aea ai rātou i roto i te mēdēbara.</p>
            <p class="verse"><strong>8</strong> ’E ’ua reva atu ra rātou ’e te mau ta’ata ato’a i mā’itihia e rātou i roto i te mēdēbara, nō te haere atu i ni’a i te fenua ra nō Nephi, nō te poro atu i te parau a te Atua i te mau ’āti Lamana.</p>
            <p class="verse"><strong>9</strong> ’E i muri a’era, e rave rahi mahana tō rātou haerera’a atu i roto i te mēdēbara, ’e ’ua ha’apae rahi rātou i te mā’a ’e ’ua pure rahi rātou i te Fatu ’ia hōro’a mai i te hō’ē tufa’a nō tōna Vārua ’ia ’āpe’e ia rātou, ’e ’ia vai noa i roto ia rātou, ’ia riro rātou ’ei mauha’a i te rima o te Atua nō te arata’i, mai te mea e ti’a, i tō rātou mau taea’e, i te mau ’āti Lamana, i te ’ite i te parau mau, i te ’ite ho’i i te vi’ivi’i nō te mau peu tumu tano ’ore a tō rātou mau metua.</p>
            <p class="verse"><strong>10</strong> ’E i muri a’era, ’ua fa’atae mai te Fatu i tōna Vārua i ni’a ia rātou, ’e ’ua nā ’ō mai ra ia rātou : ’Ia tāmāhanahanahia ’outou. ’E ’ua tāmāhanahanahia rātou.</p>
            <p class="verse"><strong>11</strong> ’E ’ua nā ’ō ato’a mai ra te Fatu ia rātou : ’A haere atu i rotopū i te mau ’āti Lamana, i tō ’outou mau taea’e, ’e ’a fa’ati’a i tā’u parau ; ’e ’ia fa’a’oroma’i ’outou i te fa’a’oroma’ira’a roa ’e te mau ’ati, ’e ’ia fa’ariro ’outou ia ’outou iho ’ei hi’ora’a maita’i nō rātou i roto iā’u, ’e e fa’ariro vau ia ’outou ’ei mauha’a i roto i tō’u nei rima nō te fa’aorara’a i te mau ta’ata e rave rahi.</p>
            <p class="verse"><strong>12</strong> ’E i muri a’era, ’ua itoito ihora te ’ā’au o te mau tamari’i tamāroa a Mosia, ’e rātou ato’a i pīha’i iho ia rātou ra, ’ia haere atu i te mau ’āti Lamana nō te fa’a’ite atu ia rātou i te parau a te Atua.</p>
            <p class="verse"><strong>13</strong> ’E i muri a’era, ’ia tae atu ra rātou i te mau ’ōti’a nō te fenua o te mau ’āti Lamana, ’ua fa’ata’a ’ē atu ra rātou ia rātou iho, ’e ’ua ta’a ’ē atu ra te tahi i te tahi, ma te ti’aturi i te Fatu nō te fa’afārerei fa’ahou ia rātou i te hope’a nō tā rātou ’ō’otira’a ; ’e ’ua mana’o ho’i rātou ē, e ’ohipa rahi tā rātou i rave.</p>
            <p class="verse"><strong>14</strong> ’E e mea rahi mau ïa te reira, ’e ’ua ha’amata ho’i rātou i te poro atu i te parau a te Atua i te hō’ē pupu ta’ata ’ōviri ’e te ’ā’au ’eta’eta ’e te taehae, te hō’ē pupu ta’ata i hina’aro i te taparahi i te mau ’āti Nephi, ’e i te ’eiā ’e i te ’eiā haru ho’i i tā rātou ; ’e tei ni’a tō rātou ’ā’au i te mau mea tao’a rahi, ’oia ho’i, i te ’auro ’e te ’ārio, ’e te mau ’ōfa’i tao’a rahi ; ’e ’ua tītau rātou ’ia fāri’i i teie mau mea nā roto i te taparahira’a ta’ata ’e te harura’a tao’a, ’ia ’ore rātou ’ia rave i te ’ohipa i tō rātou iho rima.</p>
            <p class="verse"><strong>15</strong> ’Oia ïa e feiā fa’atau roa ho’i rātou, ’e e rave rahi tō rātou e ha’amori ra i te mau ’īdolo, ’e ’ua ma’iri mai te ’anatemara’a a te Atua i ni’a iho ia rātou nō te mau peu tumu a tō rātou mau metua ; noa atu te mau fafaura’a tā te Fatu i fa’atae mai i ni’a iho ia rātou ’ia au i te mau tītaura’a nō te tātarahapara’a.</p>
            <p class="verse"><strong>16</strong> Nō reira, teie te tumu i tāmata ai te mau tamaiti a Mosia ’ia rave i te reira ’ohipa, penei a’e ’o te fa’afāriu mai rātou ia rātou i te tātarahapa ; ’e penei a’e ’o te fa’afāriu mai rātou ia rātou ’ia ’ite i te ’ōpuara’a nō te fa’aorara’a.</p>
            <p class="verse"><strong>17</strong> Nō reira i fa’ata’a ’ē ai rātou ia rātou iho, ’e i haere atu ai i rotopū ia rātou, te ta’ata tata’ihō’ē, mai te au i te parau ’e te mana o te Atua ’o tei hōro’ahia mai iāna ra.</p>
            <p class="verse"><strong>18</strong> I teienei ’o Amona te ra’atira i rotopū ia rātou, ’oia ho’i tei tauturu ia rātou, ’e ’ua fa’aru’e mai ra ’oia ia rātou, i muri iho i tōna ha’amaita’ira’a ia rātou mai te au i tō rātou mau tōro’a e rave rahi, ’e i muri iho i tōna fa’a’itera’a i te parau a te Atua ia rātou, ’e ’aore rā i te ha’api’ira’a ia rātou hou tōna revara’a atu ; ’e i nā reira rātou i te rave i tō rātou mau tere e rave rahi ē ’ati noa a’e te fenua.</p>
            <p class="verse"><strong>19</strong> ’E ’ua haere atu Amona i te fenua ra nō Isema’ela, te fenua i ma’irihia te i’oa o te mau tamari’i tamāroa a Isema’ela, ’o tei riro ato’a ’ei mau ’āti Lamana.</p>
            <p class="verse"><strong>20</strong> ’E ’a tae atu ai Amona i te fenua ra nō Isema’ela, ’ua rave mai ra te mau ’āti Lamana iāna ’e ’ua ru’uru’u ihora iāna, mai te au i tā rātou peu ’ia ru’uru’u i te mau ’āti Nephi ato’a ’o tei ma’iri mai i roto i tō rātou mau rima, ’e ’ia hōpoi atu ia rātou i mua i te ari’i ; ’e tei te ari’i te parau ’ia taparahi ia rātou, ’e ’aore rā ’ia tāpe’a ia rātou i roto i te fa’atītīra’a, ’e ’aore rā ’ia huri ia rātou i roto i te fare tāpe’ara’a, ’e ’aore rā ’ia ti’avaru atu ia rātou i rāpae i tōna fenua, mai te au i tōna hina’aro ’e tōna mana’o.</p>
            <p class="verse"><strong>21</strong> ’E nō reira ’ua hōpoihia atu Amona i mua i te ari’i ’o tē fa’atere ra i te fenua ra nō Isema’ela ; ’e ’o Lamoni tōna i’oa ; ’e e hua’ai ’oia nō Isema’ela.</p>
            <p class="verse"><strong>22</strong> ’E ’ua ani mai ra te ari’i ia Amona ē mai te mea e hina’aro ānei ’oia ’ia pārahi mai i teie fenua i rotopū i te mau ’āti Lamana, ’oia ho’i i rotopū i tōna mau ta’ata.</p>
            <p class="verse"><strong>23</strong> ’E ’ua parau atu ra Amona iāna : ’Ē, ’ua hina’aro vau ’ia pārahi i rotopū i teie nei feiā nō te hō’ē taime ri’i ; ’oia ïa, ē tae atu paha i te mahana e pohe ai au ra.</p>
            <p class="verse"><strong>24</strong> ’E i muri a’era, ’ua māuruuru roa te ari’i ra o Lamoni ia Amona, ’e ’ua fa’aue atu ra ’oia ’ia tātarahia tōna mau tā’amu ; ’e ’ua hina’aro ’oia ’ia rave Amona i te hō’ē o tāna ra mau tamāhine ’ei vahine nāna.</p>
            <p class="verse"><strong>25</strong> ’Āre’a rā ’ua parau atu ra Amona iāna : ’Eiaha roa, ’ia riro rā vau ’ei tāvini nō ’oe. Nō reira ’ua riro Amona ’ei tāvini nō te ari’i ra ’o Lamoni. ’E i muri a’era, ’ua tu’uhia ’oia i rotopū i te tahi atu mau tāvini nō te tīa’i i te mau nana māmoe a Lamoni, mai te au i te peu a te mau ’āti Lamana.</p>
            <p class="verse"><strong>26</strong> ’E ’ia hope a’era nā mahana e toru nō tōna tāvinira’a i te ari’i, tē haere ra ’oia ’e te mau tāvini ’āti Lamana ’e tā rātou mau nana māmoe i te vāhi nō te pape, ’o tei parauhia te pape o Sebusa, ’e ’ua mātau te mau ’āti Lamana ato’a i te fa’ahaere mai i tā rātou mau nana māmoe i teie vāhi nō te fa’ainu ia rātou i te pape—</p>
            <p class="verse"><strong>27</strong> Nō reira, ’a fa’ahaere atu ai Amona ’e te mau tāvini o te ari’i i tā rātou mau nana māmoe i teie vāhi nō te pape, inaha, ’ua ti’a mai ra te tahi mau ta’ata ’āti Lamana, tei tae na i te pape nō te fa’ainu i tā rātou mau nana, ’e ’ua ha’apurara a’era i te mau nana māmoe a Amona ’e tā te mau tāvini o te ari’i, ’e ’ua ha’apurara roa a’era ia rātou, ’e nō reira ’ua horo haere noa atu ra rātou i te mau vāhi e rave rahi.</p>
            <p class="verse"><strong>28</strong> I teienei, ’ua ha’amata ihora te mau tāvini o te ari’i i te amuamu, i te nā-’ō-ra’a ē : I teienei, e taparahi te ari’i ia tātou mai tāna i nā reira i tō tātou mau taea’e, nō te mea ’ua ha’apurarahia tā rātou mau nana māmoe nā roto i te mau ’ohipa ’ī’ino a teie mau ta’ata. ’E ’ua ha’amata ihora rātou i te ’oto rahi, i te nā-’ō-ra’a ē : Inaha, ’ua purara roa tā tātou mau nana i teienei.</p>
            <p class="verse"><strong>29</strong> I teienei, ’ua ’oto ihora rātou nō te mata’u ’o te taparahihia rātou. I teienei, ’ia ’ite a’era Amona i te reira, ’ua ’ī roa ihora tōna ’ā’au i te oaoa ; ’e ’ua nā ’ō ihora ’oia iāna iho : E fa’a’ite atu vau i tō’u mana i tō’u mau ta’ata tāvini nei, ’oia ho’i te mana i roto iā’u nei, i te fa’aho’ira’a i teie nei mau nana māmoe i te ari’i ra, ’ia noa’a mai iā’u te ’ā’au o tō’u mau ta’ata tāvini nei, ’e ’ia arata’i au ia rātou ’ia ti’aturi i tā’u nei mau parau.</p>
            <p class="verse"><strong>30</strong> ’E i teienei, ’o teie ïa te mau mana’o o Amona, ’a hi’o atu ai ’oia i te mau ’ati o teie mau ta’ata ’o tāna i parau e mau taea’e nōna.</p>
            <p class="verse"><strong>31</strong> ’E i muri a’era, ’ua tāvaimanino ’oia ia rātou nā roto i tāna mau parau, i te nā-’ō-ra’a ē : E tō’u mau taea’e, ’a fa’aitoito, mai haere tātou e ’imi i te mau nana māmoe, ’e e ha’aputuputu ’āmui tātou ia rātou ’e e fa’ahaere mai ia rātou i te vāhi nō te pape nei ; e nā reira tātou i te fa’aherehere i te mau nana māmoe a te ari’i ’e ’aita ’oia e taparahi ia tātou.</p>
            <p class="verse"><strong>32</strong> ’E i muri a’era, ’ua haere atu ra rātou e ’imi haere i te mau nana māmoe ; ’e ’ua pe’e atu rātou ia Amona, ’e ’ua horo ’oi’oi rātou ’e tae atu ra i mua i te mau nana māmoe a te ari’i, ’e ’ua ha’aputuputu fa’ahou mai ra ia rātou i te vāhi nō te pape ra.</p>
            <p class="verse"><strong>33</strong> ’E ’ua ti’a fa’ahou mai ra taua mau ta’ata ra nō te ha’apurara i tā rātou mau nana māmoe ; ’e ’ua parau atu ra Amona i tōna mau taea’e : ’A ha’a’ati ’outou i te mau nana māmoe ’ia ’ore rātou ’ia horo ’ē atu ; ’e e haere atu vau e ’aro i teie mau ta’ata ’o tē ha’apurara i tā tātou mau nana māmoe.</p>
            <p class="verse"><strong>34</strong> Nō reira, ’ua nā reira rātou mai tā Amona i fa’aue mai ia rātou, ’e ’ua haere atu ra ’oia ’e ’ua ti’a atu ra nō te ’aro ia rātou ’o tē ti’a ra i pīha’i iho i te mau pape nō Sebusa ; ’e e ’ere rātou i te mea iti.</p>
            <p class="verse"><strong>35</strong> Nō reira ’aita rātou i mata’u ia Amona, nō te mea ’ua mana’o rātou ē, e ti’a i te hō’ē o tō rātou mau ta’ata ’ia taparahi iāna mai te au i tō rātou hina’aro, ’e ’aita ho’i rātou i ’ite ē, ’ua fafau mai te Fatu ia Mosia ē, e fa’aora ’oia i tāna mau tamari’i tamāroa i tō rātou rima ; ’e ’aita ato’a rātou i ’ite i te hō’ē mea nō ni’a i te Fatu ; nō reira rātou i ’oa’oa ai i te taparahira’a i tō rātou mau taea’e ; ’e nō reira ho’i ’ua tītau rātou ’ia ha’apurara i te mau nana māmoe a te ari’i.</p>
            <p class="verse"><strong>36</strong> ’Āre’a rā ’ua ti’a atu ra Amona ’e ’ua ma’a atu ra i te ’ōfa’i i ni’a ia rātou ma te fa’a’ohipa i tāna ma’a ; ’oia ïa, ’ua ma’a ’ū’ana atu ra ’oia i te ’ōfa’i i ni’a ia rātou ma te pūai rahi ; ’e ’ua taparahi ’oia i te tahi pae o rātou ’e nō reira ’ua tupu ihora tō rātou māere rahi i tōna mana ; ’ua riri rā rātou nō tō rātou mau taea’e i taparahihia, ’e ’ua ’ōpua māite ihora rātou ’ia pohe ’oia ; nō reira, ’ia ’ite a’era rātou ē, ’aita ’oia e tano ia rātou i tā rātou mau ’ōfa’i, ’ua haere mai ra rātou ’e te mau rā’au tā’iri nō te taparahi iāna.</p>
            <p class="verse"><strong>37</strong> Inaha rā, ’ua fa’a’ohipa Amona i tāna ’o’e nō te tāpū i te rima o te mau ta’ata tāta’itahi i fa’ateitei mai i tāna rā’au tā’iri nō te tā’iri mai iāna ; ’e ’ua pāruru atu ’oia i tā rātou mau tā’irira’a nā roto i te tāpūra’a atu i tō rātou mau rima i te ’oira’a nō tāna ’o’e, ’e nō reira ho’i ’ua māere roa ihora rātou, ’e ’ua ha’amata ihora rātou i te horo ’ē atu mai mua atu iāna ; ’oia ïa, e ’ere rātou i te mea iti, ’e ’ua tīahi atu ’oia ia rātou ’ia horo ’ē atu nā roto i te pūai o tōna ra rima.</p>
            <p class="verse"><strong>38</strong> I teienei, ’ua pohe e ono i te ma’a, ’aita rā ’oia i taparahi ia rātou i te ’o’e, maori rā tō rātou ta’ata fa’atere ana’e ; ’e ’ua tāpū fa’ata’a ’ē ’oia i te mau rima ato’a i fa’ateiteihia i ni’a nō te tā’iri mai iāna, e ’ere ho’i te reira i te mea iti.</p>
            <p class="verse"><strong>39</strong> ’E ’a tīahi ’ē atu ai ’oia ia rātou i te ātea, ’ua ho’i fa’ahou mai ra ’oia ’e ’ua fa’ainu ihora rātou i tā rātou mau nana māmoe ’e ’ua fa’aho’i atu ra ia rātou i roto i te ’āua a te ari’i ; ’e i reira ’ua haere atu ra rātou i mua i te ari’i, ma te amo atu i te mau rima i tāpūhia i te ’o’e a Amona ra, nō te feiā ’o tei tītau ’ia taparahi iāna ; ’e ’ua ’āfa’ihia te reira i mua i te ari’i ’ei fa’a’itera’a pāpū i te mau mea tā rātou i rave.</p>
            <p class="verse">’Ua mana’o te ari’i Lamoni ē ’o Amona ’o te hō’ē ïa Vārua Rahi—’Ua ha’api’i Amona i te ari’i nō ni’a i te Hāmanira’ahia o te ao nei, te mau ’ohipa a te Atua i rotopū i te ta’ata nei, ’e te fa’aorara’a ’o tē tae mai nā roto i te Mesia—’Ua ti’aturi Lamoni ē ’ua ma’iri ’oia i raro i te repo mai te mea ra ē ’ua pohe ’oia. Fātata e 90H.M.</p>
            <p class="verse">=== Alma Chapitre 18 ===</p>
            <p class="verse"><strong>1</strong> ’E i muri a’era, ’ua fa’aue ihora te ari’i ra ’o Lamoni ’ia ti’a mai tōna mau tāvini ’e ’ia fa’a’ite pāpū mai i te mau mea ato’a tā rātou i ’ite nō ni’a i te ’ohipa i tupu.</p>
            <p class="verse"><strong>2</strong> ’E ’ua fa’a’ite pāpū mai rātou ato’a i te mau mea tā rātou i ’ite, ’e ’ua fa’aro’o a’era ’oia i tō Amona ha’apa’o maita’i i te pārurura’a i tāna ra mau nana māmoe, ’e i tōna ho’i mana rahi ’a ’aro pūai atu ai ’oia ia rātou ’o tei tītau ’ia taparahi mai iāna, ’e ’ua māere roa ihora te ari’i, ’e ’ua nā ’ō mai ra : E ’ere teie i te ta’ata ana’e. Inaha, e ’ere ānei teie te Vārua Rahi tei fa’atae mai i te utu’a rahi i ni’a iho i teie nei feiā, nō tā rātou mau taparahira’a i te ta’ata ?</p>
            <p class="verse"><strong>3</strong> ’E ’ua pāhono atu ra rātou i te ari’i, nā ’ō atu ra : ’Aita mātou i ’ite, e Vārua Rahi ānei ’oia ’e ’aore rā e ta’ata ānei ; ’ua ’ite rā mātou ē, ’aita roa e ti’a i te mau ’enemi o te ari’i ’ia taparahi iāna, ’e ’aita ho’i e ti’a ia rātou ’ia ha’apurara ’ē atu i te mau nana māmoe a te ari’i ’a fa’aea ai ’oia i pīha’i iho ia mātou, nō tōna ’aravihi ’e te pūai rahi ho’i ; nō reira, ’ua ’ite mātou e hoa ’oia nō te ari’i. ’E i teienei, e te ari’i, ’aita roa mātou i ti’aturi ē tē vai nei te hō’ē ta’ata e mana rahi tōna mai te reira, ’e ’ua ’ite ho’i mātou ē, ’aita e ti’a iāna ’ia taparahihia.</p>
            <p class="verse"><strong>4</strong> ’E i teienei, ’ia fa’aro’o a’era te ari’i i teie mau parau, ’ua parau mai ra ’oia ia rātou : I teienei, tē ’ite nei au ē, ’o te Vārua Rahi teie, ’e ’ua haere mai ’oia i raro nei nō te fa’aora ia ’outou, ’ia ’ore au e taparahi ia ’outou mai tā’u i nā reira i tō ’outou ra mau taea’e. I teienei ’o te Vārua Rahi teie tei parauhia mai e tō tātou ra mau metua.</p>
            <p class="verse"><strong>5</strong> I teienei ’o te peu tumu teie i fāri’ihia e Lamoni nō ’ō mai i tōna ra metua tāne, ’oia ho’i, tē vai noa ra te Vārua Rahi. Noa atu ē ’ua ti’aturi noa rātou i taua Vārua Rahi ra, ’ua mana’o rā rātou ē, e mea ti’a te mau mea ato’a tā rātou e rave ra ; terā rā, ’ua rurutaina ihora Lamoni ma te mata’u, i te mea ē ’ua hape ’oia i te taparahira’a i tōna ra mau tāvini :</p>
            <p class="verse"><strong>6</strong> E rave rahi ho’i tō rātou ’o tāna i taparahi, nō te mea i ha’apurara na tō rātou mau taea’e i tā rātou mau nana māmoe i te vāhi nō te pape ra ; ’e nō reira, nō te mea ’ua ha’apurara rātou i tā rātou mau nana māmoe i taparahihia ai rātou ra.</p>
            <p class="verse"><strong>7</strong> I teienei, e peu mātauhia teie nā teie mau ’āti Lamana ’ia tīa’i i pīha’i iho i te mau pape nō Sebusa nō te ha’apurara ’ē atu i te mau nana māmoe a te mau ta’ata, ’ia ti’a ia rātou ’ia fa’ahaere atu e rave rahi ’o tei ha’apurarahia i roto i tō rātou iho fenua, ’o teie tā rātou peu harura’a i rotopū ia rātou.</p>
            <p class="verse"><strong>8</strong> ’E i muri a’era, ’ua ui mai ra te ari’i ra ’o Lamoni i tōna mau tāvini, i te nā-’ō-ra’a mai ē : Tei hea roa teie ta’ata, tei iāna te reira huru mana rahi ?</p>
            <p class="verse"><strong>9</strong> ’E ’ua parau atu ra rātou iāna : Inaha, tē fa’a’amu ra ’oia i tā ’oe mau pua’ahorofenua. I teienei, i fa’aue na ho’i te ari’i i tōna mau tāvini, hou te taime nō te fa’ainura’a i tā rātou mau nana māmoe, ’ia fa’aineine rātou i tāna mau pua’ahorofenua ’e te mau pere’o’o ho’i, ’e ’ia ’āfa’i atu iāna i te fenua ra nō Nephi ; nō te mea tē fa’atupuhia ra te hō’ē fa’a’amu’a rahi i te fenua ra nō Nephi ’e te metua tāne o Lamoni, te ari’i nō te fenua pā’āto’a.</p>
            <p class="verse"><strong>10</strong> I teienei ’ia fa’aro’o a’era te ari’i ra ’o Lamoni ē tē fa’aineine ra Amona i tāna mau pua’ahorofenua ’e tōna ra mau pere’o’o, ’ua rahi atu ra tōna māere nō tō Amona ha’apa’o maita’i, ’e ’ua nā ’ō ihora ’oia : ’Oia mau roa, ’aita roa e tāvini i rotopū i tō’u ato’a ra mau tāvini mai teie nei ta’ata i te ha’apa’o maita’i ; ’e ’ua ha’amana’o ho’i ’oia i tā’u ato’a ra mau fa’auera’a ’ia ravehia te reira.</p>
            <p class="verse"><strong>11</strong> I teienei ’ua ’ite pāpū vau ē, ’o te Vārua Rahi teie, ’e tē hina’aro nei au ’ia haere mai ’oia iā’u nei, ’ua mata’u rā vau.</p>
            <p class="verse"><strong>12</strong> ’E i muri a’era, ’ia oti a’era tā Amona fa’aineinera’a i te mau pua’ahorofenua ’e te mau pere’o’o nō te ari’i ’e tōna mau tāvini, ’ua haere atu ra ’oia i te ari’i ra, ’e ’ua ’ite atu ra ’oia ē ’ua taui roa te hōho’a mata o te ari’i ; nō reira ’ua fātata roa ihora ’oia i te ho’i atu i rāpae mai mua mai i tōna ra aro.</p>
            <p class="verse"><strong>13</strong> ’E ’ua parau mai ra te hō’ē o te mau tāvini o te ari’i iāna, e Rabana, tōna aura’a ’ia ’īritihia, ’oia ho’i, e ari’i mana ’e ’aore rā e ari’i rahi ; nō te mea ’ua ’ite rātou ē, e mana rahi tō tō rātou mau ari’i ; ’e ’ua nā ’ō mai ra ’oia i te parau mai iāna : E Rabana, ’ua hina’aro te ari’i ’ia fa’aea mai ’oe i’ō nei.</p>
            <p class="verse"><strong>14</strong> Nō reira, ’ua fāriu atu ra Amona i ni’a i te ari’i, ’e ’ua nā ’ō atu ra iāna : E aha tā ’oe i hina’aro iā’u ’ia rave nā ’oe na, e te ari’i ? ’E ’aita te ari’i i pāhono mai iāna nō te ārea e hō’ē hora te maoro, mai te au i te fāito nō tā rātou taime, ’e ’aita roa ho’i ’oia i ’ite i te mea tāna e ti’a ’ia parau atu iāna.</p>
            <p class="verse"><strong>15</strong> ’E i muri a’era, ’ua parau fa’ahou atu ra Amona iāna : E aha tā ’oe i hina’aro iā’u nei ? ’Aita rā te ari’i i pāhono mai iāna.</p>
            <p class="verse"><strong>16</strong> ’E i muri a’era, ’ua ’ī ihora Amona i te Vārua o te Atua, nō reira ’ua ’ite atu ’oia i te mau mana’o o te ari’i. ’E ’ua parau atu ra ’oia iāna : Nō te mea ānei ’ua fa’aro’o ’oe ē, ’ua pāruru vau i tō ’oe mau tāvini ’e tā ’oe mau nana māmoe, ’e ’ua taparahi ho’i i nā taea’e e hitu nō rātou i te mā’a ’e i te ’o’e, ’e ’ua tāpū ’ē ho’i i te rima o vetahi ’ē atu, ’ia ti’a iā’u ’ia pāruru i tā ’oe mau nana māmoe ’e tō ’oe mau tāvini ; inaha, nō teie ānei mea i tupu ai tō ’oe māere ?</p>
            <p class="verse"><strong>17</strong> Tē parau atu nei au ia ’oe na, e aha ïa te mea i tupu ai tō ’oe māere rahi ? Inaha, e ta’ata ho’i au, ’e e tāvini ho’i nō ’oe ; ’e nō reira, ’o te mea ti’a tā ’oe e hina’aro, ’o tā’u ïa e rave.</p>
            <p class="verse"><strong>18</strong> I teienei, ’ia fa’aro’o a’era te ari’i i teie mau parau, ’ua māere fa’ahou ihora ’oia, ’e ’ua ta’a iāna ē, ’ua ’ite Amona i tōna mau mana’o ; ’e noa atu ā i te reira, ’ua hāmama ihora te ari’i Lamoni i tōna vaha, ’e ’ua nā ’ō mai ra iāna : ’O vai ho’i ’oe na ? ’O taua Vārua Rahi ra ānei ’oe ’o tei ’ite i te mau mea ato’a ?</p>
            <p class="verse"><strong>19</strong> ’Ua parau atu ra Amona iāna, nā ’ō atu ra : E ’ere ïa vau.</p>
            <p class="verse"><strong>20</strong> ’E ’ua parau mai ra te ari’i : E mea nāhea ’oe i ’ite ai i te mau mana’o o tō’u nei ’ā’au ? ’A parau mai ’oe ma te mata’u ’ore, ’e ’a fa’a’ite mai i teie mau mea iā’u nei ; ’e ’a fa’a’ite ato’a mai ho’i iā’u nei ē nā roto i tō vai mana i taparahi ai ’e i tāpū ’ē atu ai ’oe i te mau rima o tō’u ra mau taea’e tei ha’apurara ’ē atu i tā’u ra mau nana māmoe—</p>
            <p class="verse"><strong>21</strong> ’E i teienei, mai te mea e fa’a’ite mai ’oe i teie mau mea iā’u nei, e hōro’a atu ïa vau ia ’oe na i te mau mea ato’a tā ’oe e hina’aro ; ’e mai te mea e hina’arohia, nā tō’u ïa mau nu’u fa’ehau e pāruru ia ’oe ; ’ua ’ite rā vau ē, ’ua rahi atu tō ’oe mana i tō rātou ato’a ra ; terā rā, te mau mea ato’a tā ’oe e hina’aro mai iā’u nei, nā’u ïa e hōro’a atu ia ’oe na.</p>
            <p class="verse"><strong>22</strong> I teienei, nō te ’aravihi ’e te hapa ’ore o Amona, ’ua parau atu ra ’oia ia Lamoni : E fa’aro’o ānei ’oe i tā’u nei mau parau, mai te mea e fa’a’ite atu vau ia ’oe ē nā roto i tō vai mana i rave ai au i teie mau mea nei ? ’E teie te mea tā’u i hina’aro ia ’oe na.</p>
            <p class="verse"><strong>23</strong> ’E ’ua parau mai ra te ari’i iāna, nā ’ō mai ra : ’Ē, e ti’aturi au i tā ’oe mau parau ato’a. ’E e mea nā reira ’oia i te noa’ara’a nā roto i te hō’ē rāve’a ’aravihi.</p>
            <p class="verse"><strong>24</strong> E ha’amata ihora Amona i te parau atu iāna ma te mata’u ’ore, ’e ’ua nā ’ō atu ra iāna : Tē ti’aturi ra ānei ’oe ē, tē vai ra te hō’ē Atua ?</p>
            <p class="verse"><strong>25</strong> ’E ’ua pāhono mai ra ’oia, ’e ’ua nā ’ō mai ra iāna : ’Aita vau i ’ite i te aura’a nō te reira.</p>
            <p class="verse"><strong>26</strong> ’E i muri iho ’ua nā ’ō atu ra Amona : Tē ti’aturi ra ānei ’oe ē, tē vai ra te hō’ē Vārua Rahi ?</p>
            <p class="verse"><strong>27</strong> ’E ’ua parau mai ra ’oia, ’Ē.</p>
            <p class="verse"><strong>28</strong> ’E ’ua nā ’ō atu ra Amona : ’O te Atua ïa. ’E ’ua parau fa’ahou atu ra Amona iāna : Tē ti’aturi ra ānei ’oe ē, nā teie Vārua Rahi, ’oia ho’i nā te Atua, i hāmani i te mau mea ato’a i te ra’i ra ’e i te ao ato’a nei ?</p>
            <p class="verse"><strong>29</strong> ’E ’ua parau mai ra ’oia : ’Ē, ’ua ti’aturi au ē, nāna i hāmani i te mau mea ato’a i te ao nei ; ’aita rā vau i ’ite nō ni’a i te mau ra’i.</p>
            <p class="verse"><strong>30</strong> ’E ’ua parau atu ra Amona iāna : Te mau ra’i, ’o te vāhi ïa tei reira te Atua ’e tāna mau melahi mo’a i te pārahira’a.</p>
            <p class="verse"><strong>31</strong> ’E ’ua parau mai ra te ari’i ra ’o Lamoni : Tei nia a’e ānei te reira i te ao nei ?</p>
            <p class="verse"><strong>32</strong> ’E ’ua parau atu ra Amona : ’Ē, ’e tē hi’o noa mai ra ho’i ’oia i te mau tamari’i a te ta’ata nei ; ’e ’ua ’ite ’oia i te mau mana’o ato’a ’e te mau hina’aro ato’a o te ’ā’au nei ; ’e nā tōna rima ho’i i hāmani ia rātou pā’āto’a mai te mātāmua mai ā.</p>
            <p class="verse"><strong>33</strong> ’E ’ua nā ’ō mai ra te ari’i ra ’o Lamoni : Tē ti’aturi nei au i teie mau mea ato’a tā ’oe i parau iho nei. ’Ua tonohia mai ānei ’oe nō ’ō mai i te Atua ra ?</p>
            <p class="verse"><strong>34</strong> ’Ua parau atu ra Amona iāna : E ta’ata ho’i au ; ’e ’ua hāmanihia ho’i te ta’ata i te mātāmua ra ’ia au i te hōho’a o te Atua ra, ’e ’ua pi’ihia vau e tōna ra Vārua Mo’a ’ia ha’api’i atu i teie nei mau mea i teie mau ta’ata, ’ia fa’afāriuhia mai rātou i te ’ite i te parauti’a ’e te parau mau ;</p>
            <p class="verse"><strong>35</strong> ’E tei roto iā’u nei te hō’ē tufa’a nō taua Vārua ra i te pārahira’a, ’e tē hōro’a mai nei te reira i te ’ite iā’u, ’e te mana ato’a ho’i mai te au i tō’u fa’aro’o ’e tō’u hina’aro i te Atua.</p>
            <p class="verse"><strong>36</strong> I teienei, ’ia oti a’era tā Amona paraura’a i teie mau parau, ’ua ha’amata ihora ’oia nō ni’a i te hāmanira’ahia o te ao nei, ’e te hāmanira’ahia o Adamu, ’e ’ua fa’a’ite atu ’oia iāna i te mau mea ato’a nō ni’a i te hi’ara’a o te ta’ata ; ’e ’ua tuatāpapa māite atu ra ’oia ’e ’ua tu’u ihora ho’i i mua iāna te mau pāpa’a parau ’e te mau pāpa’ira’a mo’a nō te mau ta’ata, ’o tei parauhia e te mau peropheta ē tae roa a’e i te taime i reva mai ai tō rātou metua tāne ’o Lehi mai Ierusalema mai.</p>
            <p class="verse"><strong>37</strong> ’E ’ua tuatāpapa ato’a ihora ’oia ia rātou, (i te ari’i ’e tōna ra mau tāvini) i te mau haere’a o tō rātou mau metua nā roto i te mēdēbara, ’e tō rātou mau ’ati ato’a i te po’ia ’e te po’ihā, ’e tō rātou māuiui ’e tē vai atu ra.</p>
            <p class="verse"><strong>38</strong> ’E ’ua tuatāpapa ato’a atu ra ho’i ’oia ia rātou i te mau ’ōrurehaura’a a Lamana rāua ’o Lemuela, ’e te mau tamaiti a Isema’ela, ’oia ïa, ’ua tuatāpapa atu ’oia i tā rātou mau ’ōrurehaura’a ato’a ia rātou ; ’e ’ua ha’amāramarama atu ’oia ia rātou i te mau pāpa’a parau ’e te mau pāpa’ira’a mo’a mai te taime i fa’aru’e ai Lehi i Ierusalema ē tae roa a’e i teie nei taime.</p>
            <p class="verse"><strong>39</strong> E ’ere rā te reira ana’e ; ’ua ha’amāramarama ato’a atu ho’i ’oia ia rātou i te ’ōpuara’a nō te fa’aorara’a, ’o tei fa’aineinehia mai te ha’amatara’a mai ā o te ao nei ; ’e ’ua fa’a’ite ato’a atu ’oia ia rātou nō ni’a i te taera’a mai o te Mesia, ’e ’ua fa’a’ite ato’a atu ’oia ia rātou nō ni’a i te mau ’ohipa ato’a a te Fatu.</p>
            <p class="verse"><strong>40</strong> ’E i muri a’era, ’ia oti a’era tāna paraura’a i teie mau mea, ’e i te ha’amāramaramara’a atu i te ari’i, ’ua ti’aturi ihora te ari’i i tāna ato’a ra mau parau.</p>
            <p class="verse"><strong>41</strong> ’E ’ua ti’aoro atu ra ’oia i te Fatu, i te nā-’ō-ra’a atu ē : E te Fatu, ’a aroha mai ; mai te au i te rahi o tō ’oe aroha ’o tā ’oe i hōro’a mai i te mau ta’ata o Nephi ra, ’ia fa’atae ato’a mai i te reira i ni’a iho iā’u ’e i tō’u ato’a ra mau ta’ata.</p>
            <p class="verse"><strong>42</strong> ’E i teienei, ’ia fa’aoti a’era ’oia i te parau i te reira, ’ua topa ihora ’oia i raro i te repo, mai te mea ra ē, ’ua pohe roa ’oia.</p>
            <p class="verse"><strong>43</strong> ’E i muri a’era, ’ua rave ihora tōna mau tāvini iāna ’e ’ua ’āfa’i atu ra rātou iāna i roto i mua i tāna ra vahine, ’e ’ua tu’u ihora iāna i ni’a iho i te ro’i ; ’e ’ua tārava noa ’oia mai te mea ra ē, ’ua pohe ’oia nō te ārea e piti ao ’e e piti ru’i te maoro ; ’e ’ua ’oto rahi ihora tāna vahine, ’e tāna mau tamaiti, ’e tāna ho’i mau tamāhine nōna, ’ia au i te peu a te mau ’āti Lamana, ’ua ’oto rahi rātou nō tōna ra pohe.</p>
            <p class="verse">’Ua fāri’i Lamoni i te māramarama nō te ora mure ’ore ’e ’ua ’ite ’oia i te Tāra’ehara—’Ua vare’a tōna ’utuāfare pā’āto’a i te ta’oto mai te mea ra ē, ’ua pohe rātou, ’e ’ua ’ite atu e rave rahi i te mau melahi nā roto i te ’ōrama—’Ua fa’aorahia ’o Amona nā roto i te semeio—’Ua bāpetizo ’oia e rave rahi ta’ata ’e ’ua fa’ati’a ’oia i te ’ēkālesia i rotopū ia rātou. Fātata 90H.M.</p>
            <p class="verse">=== Alma Chapitre 19 ===</p>
            <p class="verse"><strong>1</strong> ’E i muri a’era, ’ia hope a’era e piti ao ’e e piti ho’i ru’i, ’ua fātata roa rātou i te rave i tōna tino nō te tu’u atu i roto i te hō’ē mēnema i hāmanihia e rātou nō te huna i tō rātou feiā pohe.</p>
            <p class="verse"><strong>2</strong> I teienei, ’ia fa’aro’o a’era te ari’i vahine i te ro’o o Amona, nō reira ’ua tono atu ra ’oia i te hō’ē ve’a, i hina’aro ho’i ’oia ’ia haere mai ’oia i mua iāna ra.</p>
            <p class="verse"><strong>3</strong> ’E i muri a’era, ’ua nā reira Amona mai te au i tei fa’auehia mai iāna ra, ’e ’ua haere atu ra ’oia i mua i te ari’i vahine, ’e ’ua ui atu ra iāna i te mea tāna i hina’aro iāna ’ia rave.</p>
            <p class="verse"><strong>4</strong> ’E ’ua parau mai ra ’oia iāna : ’Ua fa’a’ite mai te mau tāvini o tā’u ra tāne ē, e peropheta ’oe nā te Atua mo’a, ’e e mana ho’i tō ’oe nō te rave i te mau ’ohipa rarahi e rave rahi i tōna ra i’oa.</p>
            <p class="verse"><strong>5</strong> Nō reira, mai te mea e parau mau te reira, tē hina’aro nei au ’ia haere ’oe i roto nō te hi’o i tā’u ra tāne, nō te mea ’ua tu’uhia ’oia i ni’a iho i tōna ro’i nō te ārea e piti ao ’e e piti ho’i ru’i te maoro ; ’e tē parau ra te tahi pae ē, ’aita ’oia i pohe, ’e tē parau ra ho’i te tahi atu pae ē, ’ua pohe ’oia ’e tē hau’a ’ino ra ho’i, ’e e mea ti’a iāna ’ia tu’uhia atu i roto i te mēnema ; ’āre’a rā iā’u iho nei, ’aita roa ’oia e hau’a ’ino ra.</p>
            <p class="verse"><strong>6</strong> I teienei, teie ïa tō Amona hina’aro, nō te mea ’ua ’ite ’oia ē, tei roto te ari’i ra ’o Lamoni i te mana o te Atua ; ’e ’ua ’ite ho’i ’oia ē, i rave-’ē-hia atu te pāruru pōiri nō te ti’aturi ’ore i tōna ferurira’a, ’e ’ua tae mai te māramarama tei ha’amāramarama mai i tōna ra ferurira’a, ’oia ho’i, te māramarama o te hanahana o te Atua, ’oia te māramarama māere ho’i o tōna ra maita’i—’oia ïa, ’ua fa’aō taua māramarama ra i te ’oa’oa rahi i roto i tōna vārua, ’e ’ua pe’e ’ē atu ra te ata pōiri, ’e ’ua fa’aamahia te māramarama nō te ora mure ’ore i roto i tōna ra vārua, ’oia ïa, ’ua ’ite ’oia ē, e mana tō te reira i ni’a i tōna tino tāhuti, ’e ’ua ’āfa’i-’ē-hia atu tōna vārua i roto i te Atua ra—</p>
            <p class="verse"><strong>7</strong> Nō reira, ’o tā te ari’i vahine i hina’aro mai iāna ra, ’o tōna ato’a iho ïa hina’aro. Nō reira, ’ua haere atu ra ’oia i roto nō te hi’o i te ari’i mai tā te ari’i vahine i hina’aro iāna ; ’e ’ua hi’o atu ’oia i te ari’i, ’e ’ua ’ite ihora ’oia ē, ’aita roa ’oia i pohe.</p>
            <p class="verse"><strong>8</strong> ’E ’ua parau atu ra ’oia i te ari’i vahine : ’Aita ’oia i pohe, tē ta’oto noa ra rā ’oia i te Atua, e ananahi e ti’a fa’ahou mai ’oia i ni’a ; nō reira, ’eiaha roa e huna iāna.</p>
            <p class="verse"><strong>9</strong> ’E ’ua parau atu ra Amona iāna : ’Ua ti’aturi ānei ’oe i te reira ? ’E ’ua parau mai ra ’oia iāna : ’Aita tō’u e ’ite maori rā ’o tā ’oe parau ana’e ra, ’e te parau ho’i a tō māua mau tāvini nei ; ’āre’a rā tē ti’aturi nei au ē, e tupu ïa te reira mai tā ’oe i parau iho nei.</p>
            <p class="verse"><strong>10</strong> ’E ’ua parau atu ra Amona iāna : E ao tō ’oe nō tō ’oe fa’aro’o rahi ; tē parau atu nei au ia ’oe, e teie nei vahine, ’aita teie huru fa’aro’o rahi i ’itehia i rotopū i te mau ’āti Nephi ato’a.</p>
            <p class="verse"><strong>11</strong> ’E i muri a’era, ’ua tīa’i noa a’era ’oia i te ro’i o tāna tāne, mai taua taime mai ra ē tae noa atu i taua iho taime ra i te po’ipo’i a’e ’o tā Amona i fa’ata’a e ti’a mai ai ’oia i ni’a.</p>
            <p class="verse"><strong>12</strong> ’E i muri a’era, ’ua ti’a mai ’oia i ni’a, mai te au i te mau parau a Amona ; ’e ’a ti’a mai ai ’oia i ni’a, ’ua fa’atoro atu ra ’oia i tāna rima i ni’a i te vahine ra, ’e ’ua nā ’ō atu ra : ’Ia fa’ahanahanahia tō te Atua ra i’oa, ’e ’ia fa’ahanahanahia ho’i ’oe.</p>
            <p class="verse"><strong>13</strong> Nō te mea, mai ia ’oe e ora nei, ’ua ’ite au i tō’u Tāra’ehara ; ’e e haere mai ’oia ’e e fānauhia ’oia e te hō’ē vahine, ’e e fa’aora ’oia i te mau ta’ata ato’a ’o tē ti’aturi i tōna ra i’oa. I teienei, ’ia oti a’era tāna paraura’a mai i teie mau parau, ’ua putapū ihora tōna ’ā’au i roto iāna, ’e ’ua ma’iri fa’ahou ihora ’oia i raro nō te ’oa’oa ; ’e ’ua ma’iri ato’a ihora te ari’i vahine i raro, ’ua paruparu ho’i ’oia i te Vārua.</p>
            <p class="verse"><strong>14</strong> I teienei, ’ia ’ite a’era Amona i te Vārua o te Fatu i te nīni’ira’ahia mai, mai te au i tāna ra mau pure, i ni’a iho i te mau ’āti Lamana, i tōna ra mau taea’e, ’o tei fa’atupu i te ’oto rahi i rotopū i te mau ’āti Nephi, ’e ’aore rā i rotopū i te mau ta’ata ato’a o te Atua ra, nō tā rātou mau ’ohipa ’ī’ino ’e tā rātou mau peu tumu ho’i, ’ua tu’u ihora ’oia i tōna turi i raro, ’e ’ua ha’amata ihora i te nīni’i atu i tōna vārua ato’a nā roto i te pure, i te ha’amaita’ira’a atu i te Atua nō tāna i rave na i tōna ra mau taea’e ; ’e ’ua ro’o-ato’a-hia ’oia i te ’oa’oa ; ’e ’ua ma’iri rātou to’otoru ato’a i raro i te repo.</p>
            <p class="verse"><strong>15</strong> I teienei, i te ’itera’a te mau tāvini o te ari’i ē ’ua ma’iri rātou i raro, ’ua ha’amata ato’a ihora rātou i te ti’aoro atu i te Atua, nō te mata’u ’o te ro’ohia ho’i rātou i te mata’u o te Fatu, ’o rātou ho’i tei ti’a i mua i te ari’i ra ’e tei fa’a’ite pāpū mai ho’i iāna i te mana rahi o Amona.</p>
            <p class="verse"><strong>16</strong> ’E i muri a’era, ’ua ti’aoro atu ra rātou i te i’oa o te Fatu ma tō rātou pūai, ē tae noa atu ’ua ma’iri rātou i raro i te repo, maori rā te hō’ē noa iho o te mau vahine ’āti Lamana, ’o Abisa tōna i’oa, i fa’afāriuhia na ho’i ’oia i te Fatu e rave rahi matahiti, nā roto i te hō’ē ’ōrama ta’a ’ē i fāri’ihia e tōna metua tāne—</p>
            <p class="verse"><strong>17</strong> Nō reira, nō te mea ’ua fa’afāriuhia ’oia i te Fatu, ’e ’aita ho’i ’oia i fa’a’ite atu i te reira, nō reira, i tōna ’itera’a ē ’ua ma’iri te mau tāvini o Lamoni i raro i te repo, ’e tōna ato’a fatu vahine, ’oia te ari’i vahine, ’e te ari’i, ’e ’o Amona ato’a ho’i i raro i te repo, ’ua ’ite ’oia ē nā te mana ïa te reira o te Atua ; ’e nō te mea ’ua mana’o ’oia ē, mai te mea e fa’a’itehia atu te mau mea i tupu i rotopū ia rātou i te mau ta’ata, ’e ’ia hi’o rātou i taua mea ra, e riro ïa rātou i te ti’aturi i te mana o te Atua, nō reira ’ua horo atu ’oia i terā fare ’e i terā fare, i te fa’a’itera’a atu i te reira i te mau ta’ata.</p>
            <p class="verse"><strong>18</strong> ’E ’ua ha’aputuputu mai ra rātou i te fare o te ari’i. ’E e rave rahi ta’ata tei haere mai, ’e i tō rātou māere, ’ua ’ite atu ra rātou i te ari’i, ’e te ari’i vahine, ’e tō rāua mau tāvini i te tāravara’a i raro i te repo, ’e tē tārava ra rātou mai te mea ra ē, ’ua pohe roa rātou ; ’e ’ua ’ite ato’a atu rātou ia Amona, ’E inaha, e ’āti Nephi ’oia.</p>
            <p class="verse"><strong>19</strong> ’E i teienei ’ua ha’amata ihora te mau ta’ata i te amuamu i rotopū ia rātou iho ; ’e tē parau ra te tahi pae ē, e ’ino rahi teie i tae mai i ni’a iho ia rātou, ’oia ho’i, i ni’a iho i te ari’i ’e tōna ’utuāfare, nō te mea ’ua fa’ati’a ’oia ’ia pārahi mai taua ’āti Nephi ra i taua fenua ra.</p>
            <p class="verse"><strong>20</strong> ’Āre’a rā ’ua ’avau a’era te tahi pae ia rātou, i te nā-’ō-ra’a ē : Nā te ari’i iho i fa’atae mai i teie nei ’ino i ni’a iho i tōna ’utuāfare, nō te mea ’ua taparahi ’oia i tōna mau tāvini, ’o tei tīa’i i te mau nana māmoe i ha’apurarahia i te mau pape nō Sebusa ra.</p>
            <p class="verse"><strong>21</strong> ’E ’ua fa’ahapa-ato’a-hia rātou e te mau ta’ata i ti’a na i te mau pape nō Sebusa ra, ’e tei ha’apurara ho’i i te mau nana māmoe a te ari’i ra ; ’ua riri ho’i rātou ia Amona nō te rahi o tō rātou mau taea’e tāna i taparahi i te mau pape nō Sebusa ra, ’a pāruru ai ’oia i te mau nana māmoe a te ari’i ra.</p>
            <p class="verse"><strong>22</strong> I teienei, ’ua riri roa te hō’ē ’o rātou ia Amona, ’oia ’o tei taparahihia tōna taea’e i te ’o’e a Amona ra ; ’ua huti ihora ’oia i tāna ’o’e ’e ’ua haere atu ra nō te taparahi ia Amona ; ’e ’a fa’ateitei ai ’oia i te ’o’e nō te taparahi iāna, inaha, ’ua ma’iri ihora ’oia i raro, ’e ’ua pohe roa.</p>
            <p class="verse"><strong>23</strong> I teienei, ’ua ’ite tātou ē, ’aita roa ’o Amona e ti’a ’ia taparahihia, nō te mea ’ua parau mai te Fatu i tōna metua tāne ia Mosia : E fa’aora noa vau iāna, ’e te mau mea ato’a e tupu i ni’a iho iāna ra mai te au ïa i tō ’oe fa’aro’o—nō reira, ’ua tu’u Mosia iāna i te Fatu ra.</p>
            <p class="verse"><strong>24</strong> ’E i muri a’era, ’ia ’ite a’era te mau ta’ata ē, ’ua pohe roa taua ta’ata i fa’ateitei i te ’o’e nō te taparahi ia Amona, ’ua mata’u ihora rātou ato’a, ’e ’aita atu ra rātou i fa’atoro noa atu i tō rātou rima nō te taparahi iāna, ’e ’aita ato’a i te hō’ē noa atu o rātou ’o tei ma’iri i raro ; ’e ’ua ha’amata ihora rātou i te māere fa’ahou i rotopū ia rātou iho i te tumu nō taua mana rahi ra, ’e ’aore rā i te aura’a nō taua mau mea ra.</p>
            <p class="verse"><strong>25</strong> ’E i muri a’era, e rave rahi tō rotopū ia rātou ’o tei parau ē : E Vārua Rahi ’o Amona ; ’e ’ua parau ho’i te tahi atu pae ē, ’ua tonohia mai ’oia e te Vārua Rahi ;</p>
            <p class="verse"><strong>26</strong> ’Āre’a rā, ’ua ’avau te tahi atu pae ia rātou ato’a, i te nā-’ō-ra’a ē : E demoni ’oia tei tonohia mai nō ’ō mai i te mau ’āti Nephi nō te ha’amāuiui ia rātou.</p>
            <p class="verse"><strong>27</strong> ’E tē vai ra te tahi pae ’o tei parau ē, ’ua tonohia mai Amona e te Vārua Rahi nō te ha’ape’ape’a ia rātou nō tā rātou mau ’ohipa ’ī’ino ; ’e ’ua pārahi tāmau noa taua Vārua Rahi ra i rotopū i te mau ’āti Nephi, ’e nāna i fa’aora atu ia rātou i tō rātou ra rima ; ’e ’ua parau ho’i rātou ē, nā teie Vārua Rahi i ha’amou i tō rātou mau taea’e e rave rahi, i te mau ’āti Lamana.</p>
            <p class="verse"><strong>28</strong> ’E ’ua nā reira te mārōra’a rahi i te tupu i rotopū ia rātou. ’E ’a mārō noa ai rātou, ’ua haere mai ra te tāvini vahine i ha’aputuputu ’āmui mai ia rātou, ’e ’ia ’ite a’era ’oia i te mārōra’a i rotopū i te mau ta’ata, ’ua ’oto roa ihora ’oia, ’e ’ua tahe noa ihora tōna roimata.</p>
            <p class="verse"><strong>29</strong> ’E i muri a’era, ’ua haere atu ra ’oia ’e ’ua rave atu ra i te rima o te ari’i vahine, penei a’e ’o te fa’ati’a mai ’oia iāna i ni’a mai raro mai i te repo ; e i tōna iho tāpe’ara’a atu i tōna rima, ’ua ti’a mai ra ’oia i ni’a i tōna nā ’āvae, ’e ’ua pi’i mai ra ma te reo pūai, i te nā-’ō-ra’a ē : ’Ia fa’ahanahanahia Iesu, ’o tei fa’aora mai iā’u nei i te hade ri’ari’a rahi ! E te Atua hanahana, ’a aroha mai i teie nei mau ta’ata !</p>
            <p class="verse"><strong>30</strong> ’E ’ia oti a’era tāna paraura’a i teie, ’ua tuiau ihora ’oia i tōna nā rima, nō te mea ’ua ’ī roa ’oia i te ’oa’oa, ’e ’ua parau atu ra ’oia i te mau parau e rave rahi ’aita i ’ite-pāpū-hia ; ’e ’ia oti a’era tāna paraura’a i teie, ’ua rave ihora ’oia i te rima o te ari’i ra o Lamoni, ’E inaha, ’ua ti’a ihora ’oia i ni’a i tōna ’āvae.</p>
            <p class="verse"><strong>31</strong> ’E ’ia ’ite ’oi’oi a’era ’oia i te mārōra’a i rotopū i tōna ra mau ta’ata, ’ua haere atu ra ’oia ’e ha’amata ihora i te ’avau atu ia rātou, ’e i te ha’api’i ia rātou i te mau parau tāna i fa’aro’o nō roto mai i te vaha o Amona ; ’e ’ua ti’aturi te mau ta’ata e rave rahi ’o tei fa’aro’o i tāna mau parau, ’e ’ua fa’afāriuhia mai rātou i te Fatu.</p>
            <p class="verse"><strong>32</strong> ’Āre’a rā tē vai ra e rave rahi i rotopū ia rātou ’o tei ’ore i hina’aro ’ia fa’aro’o i tāna mau parau ; nō reira ’ua haere ’ē atu rātou i tō rātou haere’a.</p>
            <p class="verse"><strong>33</strong> ’E i muri a’era, ’ia ti’a a’era Amona i ni’a, ’ua tauturu atu ra ’oia ia rātou, ’e ’ua nā reira ato’a ho’i te mau tāvini ato’a o Lamoni ; e hō’ē ā huru te mea tā rātou ato’a i fa’a’ite atu i te mau ta’ata—’e ’ua fa’ahuru-’ē-hia tō rātou ’ā’au ; ’e ’aita tō rātou e hina’aro fa’ahou nō te rave i te ’ino.</p>
            <p class="verse"><strong>34</strong> ’E inaha, e rave rahi tei fa’a’ite i te mau ta’ata ē, ’ua ’ite rātou i te mau melahi ’e ’ua paraparau atu ho’i ia rātou ; ’e ’ua nā reira rātou i te fa’a’ite atu ia rātou i te mau mea a te Atua, e tōna ra parauti’a.</p>
            <p class="verse"><strong>35</strong> ’E i muri a’era, e rave rahi tei ti’aturi mai i tā rātou mau parau ; ’e ’o rātou ’o tei ti’aturi mai ’ua bāpetizohia ïa ; ’e ’ua riro atu ra rātou ’ei feiā parauti’a, ’e ’ua fa’ati’a rātou i te ’ēkālesia i rotopū ia rātou.</p>
            <p class="verse"><strong>36</strong> ’E ’ua nā reira te ’ohipa a te Atua i te tupu i rotopū i te mau ’āti Lamana ; ’e ’ua nā reira ho’i te Fatu i te ha’amata i te nīni’i mai i tōna Vārua i ni’a iho ia rātou ; e tē ’ite nei tātou ē, ’ua fa’atorohia tōna rima i te mau ta’ata pā’āto’a ’o tē tātarahapa ’e ’o tē ti’aturi i tōna ra i’oa.</p>
            <p class="verse">’Ua tono atu te Fatu ia Amona i Midoni nō te fa’aora i tōna mau taea’e i tāpe’ahia i roto i te fare tāpe’ara’a—’Ua fārerei atu Amona ’e Lamoni i te metua tāne o Lamoni, ’o ’oia ho’i te ari’i i ni’a i te fenua tā’āto’a—’Ua fa’ahepo Amona i te ari’i ruhiruhiā ’ia hōro’a i te parau fa’ati’a nō te tātara mai i tōna mau taea’e. Fātata e 90H.M.</p>
            <p class="verse">=== Alma Chapitre 20 ===</p>
            <p class="verse"><strong>1</strong> ’E i muri a’era, i muri iho i tō rātou fa’ati’ara’a i te ’ēkālesia i ni’a i taua fenua ra, ’ua hina’aro te ari’i ra ’o Lamoni ’ia haere atu ’o Amona nā muri iāna i te fenua ra nō Nephi, ’ia ti’a iāna ’ia fa’a’ite atu iāna i tōna ra metua tāne.</p>
            <p class="verse"><strong>2</strong> ’E ’ua tae mai ra te reo o te Fatu ia Amona, i te nā-’ō-ra’a mai ē : ’Eiaha ’oe e haere atu i ni’a, i te fenua ra nō Nephi ; inaha ho’i, e tītau te ari’i ’ia taparahi ia ’oe ; e haere rā ’oe i te fenua ra nō Midoni ; inaha ho’i, tei roto tō ’oe taea’e ’o Aarona, ’e ’o Muloki, ’e ’o ’Ama ato’a ho’i i te fare tāpe’ara’a.</p>
            <p class="verse"><strong>3</strong> I teienei, i muri a’era, ’ia fa’aro’o a’era Amona i te reira, ’ua nā ’ō atu ra ’oia ia Lamoni, Inaha, tei te fare tāpe’ara’a i Midoni tō’u iho taea’e, ’e tō’u mau taea’e, ’e e haere atu vau e fa’aora ia rātou.</p>
            <p class="verse"><strong>4</strong> I teienei, ’ua parau mai ra Lamoni ia Amona : ’Ua ’ite au ē, nā roto i te pūai o te Fatu e ti’a ia ’oe ’ia rave i te mau mea ato’a. Inaha rā, e haere atu vau nā muri ia ’oe i te fenua ra nō Midoni ; nō te mea e hoa nō’u te ari’i i te fenua ra nō Midoni, ’e ’o Anetiomono tōna ra i’oa ; nō reira e haere au i te fenua ra nō Midoni, nō te tāparu i te ari’i o taua fenua ra, ’e e tu’u mai ’oia i tō ’oe mau taea’e i rāpae i te fare tāpe’ara’a. I teienei, ’ua ui mai ra Lamoni iāna : Nā vai i fa’a’ite mai ia ’oe ē, tei te fare tāpe’ara’a tō ’oe mau taea’e ?</p>
            <p class="verse"><strong>5</strong> ’E ’ua nā ’ō atu ra Amona iāna : ’Aita e ta’ata i fa’a’ite mai iā’u, ’o te Atua rā ; ’e ’ua parau mai ra ’oia iā’u ē—’A haere ’e ’a fa’aora mai i tō ’oe mau taea’e, tei te fare tāpe’ara’a rātou i te fenua ra nō Midoni.</p>
            <p class="verse"><strong>6</strong> I teienei, ’ia fa’aro’o a’era Lamoni i te reira, ’ua fa’aue atu ra ’oia i tōna mau tāvini ’ia fa’aineine i tāna mau pua’ahorofenua ’e tōna mau pere’o’o.</p>
            <p class="verse"><strong>7</strong> ’E ’ua parau mai ra ’oia ia Amona : ’A haere mai, e haere au i raro nā muri ia ’oe i te fenua ra nō Midoni, ’e i reira e tāparu vau i te ari’i ’ia tu’u mai ’oia i tō ’oe mau taea’e i rāpae i te fare tāpe’ara’a.</p>
            <p class="verse"><strong>8</strong> ’E i muri a’era, ’a tere atu ai Amona rāua ’o Lamoni i reira, ’ua fārerei rāua i te metua tāne o Lamoni, ’o ’oia ho’i te ari’i i ni’a i te fenua tā’āto’a.</p>
            <p class="verse"><strong>9</strong> ’E inaha, ’ua parau mai ra te metua tāne o Lamoni iāna : Nō te aha ho’i ’aita ’oe i haere mai i te fa’a’amu’a rahi i taua mahana rahi ra, ’a fa’atupu ai au i te hō’ē tāmā’ara’a rahi nā tā’u ra mau tamari’i tamāroa, ’e nā tō’u ho’i mau ta’ata ?</p>
            <p class="verse"><strong>10</strong> ’E ’ua parau ato’a mai ra ’oia ē : Tē haere nei ’oe i hea nā muri i teie nei ’āti Nephi, te hō’ē o te mau tamari’i a te hō’ē ta’ata ha’avare ?</p>
            <p class="verse"><strong>11</strong> ’E i muri a’era, ’ua fa’a’ite atu ra Lamoni iāna i tōna tere, nō te mea ’ua mata’u ’oia ’ia fa’atupu atu i tōna riri.</p>
            <p class="verse"><strong>12</strong> ’E ’ua fa’a’ite atu ho’i ’oia iāna i te tumu i pārahi noa ai ’oia i tōna iho ra bāsileia, ’e i ’ore ai ’oia i tae atu ai i tōna ra metua tāne, i te fa’a’amu’a rahi tāna i fa’aineine.</p>
            <p class="verse"><strong>13</strong> ’E i teienei, i muri iho i tō Lamoni fa’a’itera’a atu iāna i teie mau mea ato’a, inaha, ’ua māere ihora ’oia nō te mea ’ua riri tōna metua tāne iāna, ’e ’ua nā ’ō mai ’oia : E Lamoni, tē haere nei ’oe e fa’aora i teie mau ’āti Nephi, ’oia ho’i i te mau tamari’i tamāroa a te ta’ata ha’avare. Inaha, ’ua ’eiā haru ’oia i tā tō tātou mau metua ; ’e i teienei, ’ua haere mai tāna mau tamari’i i rotopū ia tātou nei, ’ia ti’a ia rātou, nā roto i tō rātou ’aravihi ’e tā rātou mau ha’avare, ’ia fa’ahema ia tātou, ’e ’ia haru fa’ahou atu i tā tātou tao’a.</p>
            <p class="verse"><strong>14</strong> I teienei, ’ua fa’aue mai ra te metua tāne o Lamoni iāna ’ia taparahi ia Amona i te ’o’e. ’E ’ua fa’aue ato’a mai ra ’oia iāna ē ’eiaha roa ’oia e haere atu i te fenua ra nō Midoni, ’āre’a rā ’ia ho’i atu ’oia nā muri iho iāna i te fenua ra nō Isema’ela.</p>
            <p class="verse"><strong>15</strong> ’Āre’a rā ’ua parau atu ra Lamoni iāna : E’ita roa vau e taparahi ia Amona, ’e e’ita ato’a ho’i au e ho’i i te fenua ra nō Isema’ela, e haere rā vau i te fenua i Midoni nō te fa’aora i te mau taea’e o Amona, nō te mea ’ua ’ite au ē, e mau ta’ata parauti’a rātou, ’e e mau peropheta mo’a ho’i nā te Atua mau ra.</p>
            <p class="verse"><strong>16</strong> I teienei, ’ia fa’aro’o a’era tōna metua tāne i teie nei mau parau, ’ua riri ihora ’oia iāna, ’e ’ua tātara mai ra ’oia i tāna ’o’e nō te tā’iri iāna i raro i te fenua.</p>
            <p class="verse"><strong>17</strong> ’Āre’a rā ’ua ti’a mai ra Amona, ’e ’ua nā ’ō atu ra iāna : Inaha, ’eiaha roa ’oe e taparahi i tā ’oe tamaiti ; terā rā e mea maita’i a’e tōna pohe i tō ’oe ; inaha ho’i, ’ua tātarahapa ’oia i tāna ra mau hara ; ’ia pohe rā ’oe i teie nei taime i tō ’oe nā riri, e ’ore roa tō ’oe vārua e ti’a ’ia fa’aorahia.</p>
            <p class="verse"><strong>18</strong> ’E teie fa’ahou ā, e mea ti’a roa ia ’oe ’ia fa’a’oroma’i ; ’ia taparahi ’oe i tā ’oe tamaiti, e ta’ata hara ’ore ho’i ’oia, e ti’aoro atu tōna toto mai te repo atu i te Fatu tōna Atua, ’ia tae mai te utu’a tāho’o i ni’a ia ’oe ; ’e penei a’e paha e pohe tō ’oe vārua.</p>
            <p class="verse"><strong>19</strong> I teienei, ’ia oti a’era tā Amona paraura’a atu i teie mau parau iāna, ’ua pāhono mai ra ’oia iāna, i te nā-’ō-ra’a mai ē : ’Ua ’ite au ē, ’ia taparahi au i tā’u tamaiti, ’ua ha’amani’i au i te toto hara ’ore ; ’o ’oe ho’i tei tītau ’ia ha’apohe iāna.</p>
            <p class="verse"><strong>20</strong> ’E ’ua fa’atoro mai ra ’oia i tōna rima nō te taparahi ia Amona. ’Āre’a rā ’ua pāruru māite atu ra Amona i tāna mau tā’irira’a mai, ’e ’ua tā’iri atu ’oia i tōna rima ’e ’aita i ti’a iāna ’ia fa’a’ohipa fa’ahou i te reira.</p>
            <p class="verse"><strong>21</strong> I teienei, ’ia ’ite a’era te ari’i ē, ’ua ti’a ia Amona ’ia taparahi iāna, ’ua tāparu mai ra ’oia ia Amona ’ia fa’aora noa iāna.</p>
            <p class="verse"><strong>22</strong> ’Āre’a rā ’ua fa’ateitei a’era Amona i tāna ’o’e, ’e ’ua parau atu ra iāna : Inaha, e taparahi au ia ’oe, maori rā ’ia fa’ati’a ’oe ’ia tu’uhia mai tō’u mau taea’e i rāpae i te fare tāpe’ara’a.</p>
            <p class="verse"><strong>23</strong> I teienei, nō te mata’u o te ari’i ’o te pohe ’oia, ’ua parau mai ra ’oia : Mai te mea e fa’aora noa ’oe iā’u, e hōro’a atu vau ia ’oe i tā ’oe e ani mai, ē tae noa atu i te ’āfara’a o te bāsileia.</p>
            <p class="verse"><strong>24</strong> I teienei, ’ia ’ite a’era Amona ē, ’ua marū mai te ari’i ruhiruhiā iāna mai te au i tōna hina’aro, ’ua parau atu ra ’oia iāna : Mai te mea e fa’ati’a ’oe ’ia tu’uhia mai tō’u mau taea’e i rāpae i te fare tāpe’ara’a, ’e ’ia tāpe’a noa ho’i Lamoni i tōna ra bāsileia, ’e ’eiaha ’oe e ’ino’ino iāna, e fa’ati’a rā ’oe ’ia rave ’oia i tei au i tōna ra mau hina’aro i roto i te mau mea ato’a tāna e mana’o ra, ’ei reira e fa’aora noa vau ia ’oe ; ’ia ’ore rā ’oe e nā reira, e tā’iri au ia ’oe i raro i te repo.</p>
            <p class="verse"><strong>25</strong> I teienei, ’ia oti a’era tā Amona paraura’a i teie mau parau, ’ua ’oa’oa ihora te ari’i nō tōna ora.</p>
            <p class="verse"><strong>26</strong> ’E i tōna ’itera’a ē, ’aita ’o Amona i hina’aro ’ia taparahi iāna, ’e i tōna ato’a ’itera’a i tōna here rahi i tāna ra tamaiti ia Lamoni, ’ua māere roa ihora ’oia, ’e ’ua nā ’ō mai ra ’oia : Nō te mea ’o teie ana’e iho tā ’oe i hina’aro, ’ia fa’aora vau i tō ’oe mau taea’e, ’e ’ia fa’ati’a ato’a vau ’ia tāpe’a noa tā’u tamaiti ’o Lamoni i tōna ra bāsileia ; inaha, e fa’ati’a vau ia ’oe ’ia tāpe’a noa tā’u tamaiti i tōna ra bāsileia mai teie atu taime ē a muri noa atu ; ’e ’aita vau e fa’atere fa’ahou iāna—</p>
            <p class="verse"><strong>27</strong> E fa’ati’a ato’a vau ia ’oe ’ia tu’uhia mai tō ’oe mau taea’e i rāpae i te fare tāpe’ara’a, ’e e ti’a ho’i ia ’oe e tō ’oe mau taea’e ato’a ’ia haere noa mai iā’u, i roto i tō’u bāsileia ; nō te mea e hina’aro rahi tō’u ia fārerei ia ’oe. ’Ua māere roa ho’i te ari’i i te mau parau tāna i parau mai, ’e i te mau parau ato’a tā tāna tamaiti tā Lamoni i parau mai, nō reira ’ua hina’aro roa ’oia ’ia ha’api’i i te reira.</p>
            <p class="verse"><strong>28</strong> ’E i muri a’era, ’ua haere atu ra Amona rāua ’o Lamoni i tō rāua tere i te fenua ra nō Midoni. ’E ’ua fa’ahereherehia Lamoni i mua i te mata o te ari’i o taua fenua ra ; nō reira ’ua arata’ihia mai te mau taea’e o Amona i rāpae i te fare tāpe’ara’a.</p>
            <p class="verse"><strong>29</strong> ’E i tō Amona fārereira’a ia rātou ’ua ’oto roa a’era ’oia, inaha ho’i, ’ua taha’a noa rātou, ’e ’ua motumotu roa tō rātou ’iri nō te mea ’ua ru’uru’uhia rātou i te taura pa’ari. ’E ’ua māuiui ato’a rātou i te po’ia, ’e te po’ihā, ’e te mau huru ’ati ato’a ; ’āre’a rā ’ua fa’a’oroma’i noa rātou i tō rātou ra mau ’ati ato’a.</p>
            <p class="verse"><strong>30</strong> ’Ē, mai tei tupu, ’ua ma’iri rātou i roto i te rima o te hō’ē feiā ’ā’au pa’ari ’e te ’ā’au ’eta’eta ; nō reira ’aita roa rātou i hina’aro ’ia fa’aro’o mai i tā rātou mau parau, ’e ’ua ti’avaru rātou ia rātou i rāpae, ’e ’ua tā’iri ia rātou, ’e ’ua tīahi ia rātou i terā fare ’e i terā fare, ’e i terā vāhi ’e i terā vāhi, ē tae noa atu ’ua tae rātou i te fenua ra nō Midoni ; ’e i reira ’ua ravehia rātou ’e ’ua hurihia i roto i te fare tāpe’ara’a, ’e ’ua ru’uru’uhia i te mau taura pa’ari, ’e ’ua tāpe’ahia i roto i te fare tāpe’ara’a e rave rahi mau mahana, ’e ’ua fa’aorahia rātou e Lamoni rāua ’o Amona.</p>
            <p class="verse">Te ’ā’amu nō te a’ora’a a Aarona, ’e Muloki, ’e tō rāua mau taea’e, i te mau ’āti Lamana.</p>
            <p class="verse">=== Alma Chapitre 21 ===</p>
            <p class="verse"><strong>1</strong> I teienei, ’ia fa’ata’a ’ē atu Amona e tōna mau taea’e ia rātou iho i te mau ’ōti’a nō te fenua o te mau ’āti Lamana, inaha, ’ua haere atu ra Aarona i te fenua i parauhia ’e te mau ’āti Lamana, ’o Ierusalema, i ma’irihia ho’i i te i’oa o te fenua fānaura’a o tō rātou ra mau metua ; e tei te ātea ’ē taua fenua ra tāpiri i te mau ’ōti’a nō te fenua ra nō Moromona.</p>
            <p class="verse"><strong>2</strong> I teienei, ’ua fa’ati’a te mau ’āti Lamana, ’e te mau ’āti Amaleka, ’e te mau ta’ata o Amulona i te hō’ē ’oire rahi, ’e ’ua pi’ihia te reira o Ierusalema.</p>
            <p class="verse"><strong>3</strong> I teienei, e feiā ’ā’au ’eta’eta mau te mau ’āti Lamana, ’āre’a rā te mau ’āti Amaleka ’e te mau ’āti Amulona ’ua hau roa atu ïa tō rātou ’eta’eta, nō reira ’ua fa’a’eta’eta atu rātou i te ’ā’au o te mau ’āti Lamana, ’ia riro ato’a rātou ’ei feiā pūai i roto i te mau ’ohipa ’ī’ino ’e tā rātou mau ’ohipa vi’ivi’i.</p>
            <p class="verse"><strong>4</strong> ’E i muri a’era, ’ua haere atu ra Aarona i te ’oire ra nō Ierusalema, ’e ’ua ha’amata ihora ’oia nā mua i te a’o atu i te mau ’āti Amaleka. ’E ’ua ha’amata ’oia i te a’o atu ia rātou i roto i tō rātou mau sunago, ’e ’ua hāmani ho’i rātou i te mau sunago mai te au i te fa’anahora’a a tō Nehora ; ’e e rave rahi ho’i te mau ’āti Amaleka ’e te mau ’āti Amulona i roto i te fa’anahora’a a tō Nehora.</p>
            <p class="verse"><strong>5</strong> Nō reira, ’a tomo atu ai Aarona i roto i te hō’ē o tā rātou mau sunago nō te a’o atu i te mau ta’ata, ’e ’a paraparau atu ai ’oia ia rātou, inaha, ’ua ti’a mai ra te hō’ē ta’ata ’āti Amaleka ’e ’ua ha’amata mai ra i te mārō mai iāna, i te nā-’ō-ra’a mai ē : E aha tenā tā ’oe e fa’a’ite na ? ’Ua ’ite ānei ’oe i te hō’ē melahi ? Nō te aha ho’i ’aita te mau melahi e fā mai ia mātou nei ? Inaha, ’aita ānei teie nei mau ta’ata i au i te maita’i mai tō ’oe ra mau ta’ata ?</p>
            <p class="verse"><strong>6</strong> Tē parau ato’a mai nei ’oe ē, ’ia ’ore mātou ’ia tātarahapa, e pohe ïa mātou. Nāhea ’oe i ’ite ai i te mana’o ’e te hina’aro i roto i tō mātou nei ’ā’au ? Nāhea ’oe i ’ite ai ē, e mea ti’a ia mātou ’ia tātarahapa ? Nāhea ho’i ’oe i ’ite ai ē, e feiā parauti’a ’ore mātou ? Inaha, ’ua hāmani na ho’i mātou i te mau fare mo’a, ’e tē ha’aputuputu ’āmui nei mātou nō te ha’amori i te Atua. Tē ti’aturi nei ho’i mātou ē, e fa’aora te Atua i te mau ta’ata ato’a.</p>
            <p class="verse"><strong>7</strong> I teienei, ’ua nā ’ō atu ra Aarona iāna : Tē ti’aturi ra ānei ’oe ē, e tae mai te Tamaiti a te Atua nō te fa’aora i te ta’ata nei i tā rātou mau hara ?</p>
            <p class="verse"><strong>8</strong> ’E ’ua parau mai ra taua ta’ata ra iāna : ’Aita mātou i ti’aturi ē ’ua ’ite ’oe i te hō’ē mea mai te reira te huru. ’Aita mātou i ti’aturi i teie mau peu tumu ma’ama’a. ’Aita mātou i ti’aturi ē, ’ua ’ite ’oe i te mau mea e tupu a muri atu ; ’e ’aita ato’a ho’i mātou i ti’aturi ē, ’ua ’ite tō ’oe mau metua ’e tō mātou mau metua i te mau mea tā rātou i parau, ’oia ho’i i te mau mea e tupu a muri atu.</p>
            <p class="verse"><strong>9</strong> I teienei, ’ua ha’amata ihora Aarona i te ha’amāramarama atu i te mau pāpa’ira’a mo’a ia rātou nō ni’a i te taera’a mai o te Mesia, e nō ni’a ato’a i te ti’afa’ahoura’a o te feiā pohe ra, e aita te ta’ata nei e fāri’i i te fa’aorara’a, maori rā nā roto i te pohe ’e te mau mamae o te Mesia, ’e te tāra’ehara nō tōna ra toto.</p>
            <p class="verse"><strong>10</strong> ’E i muri a’era, ’a ha’amata atu ai ’oia i te ha’amāramarama atu i teie mau mea ia rātou, ’ua riri ihora rātou iāna, ’e ’ua ha’amata ihora i te tāhitohito mai iāna ; ’e ’aita atu ra rātou i hina’aro ’ia fa’aro’o i te mau parau tāna e parau ra.</p>
            <p class="verse"><strong>11</strong> Nō reira, ’ia ’ite a’era ’oia ē, ’aita rātou i hina’aro ’ia fa’aro’o i tāna mau parau, ’ua fa’aru’e atu ra ’oia i tō rātou sunago, ’e ’ua haere atu ra i te hō’ē ’oire iti i parauhia ’o Ani-Aneti, ’e i reira ’ua ’ite atu ra ’oia ia Muloki, ’e ’ia ’Ama ato’a ’e tōna mau taea’e, i te a’ora’a atu i te parau ia rātou. ’E tē mārō ra rātou i te mau ta’ata e rave rahi nō ni’a i te parau.</p>
            <p class="verse"><strong>12</strong> ’E i muri a’era, ’ia ’ite a’era rātou ē, ’ua fa’a’eta’eta te mau ta’ata i tō rātou ’ā’au, nō reira ’ua reva ’ē atu ra rātou ’e ’ua tae atu ra i te fenua ra nō Midoni. ’E ’ua a’o atu rātou i te parau i te mau ta’ata e rave rahi, ’e e mea iti roa tei ti’aturi i te mau parau tā rātou i ha’api’i atu.</p>
            <p class="verse"><strong>13</strong> ’Āre’a rā, ’ua ravehia Aarona e te tahi pae o tōna mau taea’e ’e ’ua hurihia i roto i te fare tāpe’ara’a, ’e ’ua horo ’ē atu te toe ’o rātou i te fenua ra nō Midoni, e haere atu ra nā te mau retioni i reira.</p>
            <p class="verse"><strong>14</strong> ’E ’ua fāri’i rātou ’o tei hurihia i roto i te fare tāpe’ara’a i te mau ’ati e rave rahi, ’e ’ua fa’aorahia rātou e te rima o Lamoni rāua ’o Amona, ’e ’ua fa’a’amuhia ’e ’ua fa’a’ahuhia ho’i rātou.</p>
            <p class="verse"><strong>15</strong> ’E ’ua haere fa’ahou atu rātou nō te fa’a’ite haere i te parau ; ’e ’ua nā reira rātou i te fa’aorahia i te taime mātāmua mai roto atu i te fare tāpe’ara’a ; ’e te reira ïa te huru nō tō rātou mau ’ati.</p>
            <p class="verse"><strong>16</strong> ’E ’ua haere atu rātou i te mau vāhi ato’a ’o tā te Vārua o te Fatu i arata’i ia rātou, i te porora’a atu i te parau a te Atua i roto i te mau sunago ato’a o te mau ’āti Amaleka, ’e i roto ato’a ho’i i te mau ’āmuira’a ato’a o te mau ’āti Lamana i fa’ati’ahia ia rātou ’ia tomo atu.</p>
            <p class="verse"><strong>17</strong> ’E i muri a’era, ’ua ha’amaita’i mai te Fatu ia rātou, ’e nō reira e rave rahi tā rātou i fa’afāriu mai i te ’ite i te parau mau ; ’oia ïa, ’ua ha’apāpū maita’i atu rātou i te mau ta’ata e rave rahi i tā rātou iho mau hara, ’e i te mau peu tumu tano ’ore a tō rātou ra mau metua.</p>
            <p class="verse"><strong>18</strong> ’E i muri a’era, ’ua ho’i mai ra Amona rāua ’o Lamoni mai te fenua mai ra mai Midoni i te fenua ra nō Isema’ela, ’oia ho’i, i tō rātou ra fenua ’āi’a.</p>
            <p class="verse"><strong>19</strong> ’E ’aita te ari’i ra ’o Lamoni i fa’ati’a ’ia tāvini mai Amona iāna, ’e ’aore rā ’ia riro ’ei tāvini nōna.</p>
            <p class="verse"><strong>20</strong> ’Āre’a rā ’ua fa’aue ’oia ’ia hāmanihia te mau sunago i te fenua ra nō Isema’ela ; ’e ’ua tītau ’oia i tōna mau ta’ata ’e i te mau ta’ata i raro a’e i tāna fa’aterera’a ’ia ha’aputuputu ’āmui mai ia rātou.</p>
            <p class="verse"><strong>21</strong> ’E ’ua ’oa’oa ihora ’oia ia rātou, ’e ’ua ha’api’i atu ’oia ia rātou i te mau mea e rave rahi. ’E ’ua fa’a’ite ato’a atu ’oia ia rātou ē, e feiā rātou i raro a’e iāna, ’e e feiā ti’amā ho’i rātou, ’e ’ua ti’amā rātou i te mau hāmani-’ino-ra’a a te ari’i, tōna metua tāne ; ’e ’ua hōro’a mai ho’i tōna metua tāne i te fa’aterera’a iāna i ni’a a’e i te mau ta’ata i te fenua ra nō Isema’ela, ’e te mau fenua ato’a ē ’ati noa a’e.</p>
            <p class="verse"><strong>22</strong> ’E ’ua fa’a’ite ato’a atu ’oia ia rātou ē, e ti’amāra’a tō rātou ’ia ha’amori atu i te Fatu tō rātou Atua mai te au i tō rātou mau hina’aro, ’e i te mau vāhi ato’a tā rātou e pārahi, mai te mea ē tei roto rātou i te fenua i raro a’e i te fa’aterera’a a te ari’i ra ’o Lamoni.</p>
            <p class="verse"><strong>23</strong> ’E ’ua a’o atu Amona i te mau ta’ata o te ari’i ra ’o Lamoni ; ’e i muri a’era, ’ua ha’api’i atu ra ’oia ia rātou i te mau mea ato’a nō ni’a i te parauti’a. ’E ’ua a’o atu ’oia ia rātou i te mau mahana ato’a, ma te itoito ; ’e ’ua fa’aro’o rātou i tāna parau, ’e ’ua itoito ho’i rātou i te ha’apa’ora’a i te mau fa’auera’a a te Atua.</p>
            <p class="verse">Tē ha’api’i ra Aarona i te metua tāne o Lamoni nō ni’a i te Hāmanira’a o te Ao nei, te Hi’ara’a o Adamu, ’e te ’ōpuara’a nō te fa’aorara’a nā roto i te Mesia—’Ua fa’afāriuhia te ari’i e tōna ’utuāfare pā’āto’a—Te ha’amāramaramahia nei te vahira’ahia o te fenua i rotopū i te mau ’āti Nephi ’e te mau ’āti Lamana. Fātata e 90–77H.M.</p>
            <p class="verse">=== Alma Chapitre 22 ===</p>
            <p class="verse"><strong>1</strong> I teienei, ’a ha’api’i noa ai Amona i te mau ta’ata o Lamoni ma te fa’aea ’ore, e ho’i ïa tātou i ni’a i te ’ā’amu o Aarona e tōna ra mau taea’e ; ’oia ho’i i muri iho i tōna fa’aru’era’a mai i te fenua ra nō Midoni, ’ua arata’ihia atu ra ’oia e te Vārua i te fenua ra nō Nephi, e tae atu ra i te fare o te ari’i ’o tē fa’atere ra i te fenua tā’āto’a, ’eiaha rā i te fenua nō Isema’ela ; ’e ’o ’oia ho’i te metua tāne o Lamoni.</p>
            <p class="verse"><strong>2</strong> ’E i muri a’era, ’ua haere ti’a atu ra ’oia ’e tōna ra mau taea’e iāna ra i te aora’i o te ari’i, ’e ’ua pi’o ihora ’oia iho i mua i te aro o te ari’i, ’e ’ua parau atu ra iāna : Inaha, e te ari’i ē, e mau taea’e mātou nō Amona, ’o tā ’oe i fa’aora i rāpae i te fare tāpe’ara’a.</p>
            <p class="verse"><strong>3</strong> ’E i teienei, e te ari’i ē, mai te mea e fa’aora noa ’oe ia mātou, e tāvini ïa mātou ia ’oe. ’E ’ua parau mai ra te ari’i ia rātou : ’A ti’a mai i ni’a, ’e e vaiiho noa vau ia ’outou ’ia ora noa, ’e e ’ore roa ho’i au e fa’ati’a ’ia riro ’outou ’ei mau tāvini nō’u ; e ani rā vau ia ’outou ’ia tauturu mai iā’u nei ; ’ua ahoaho ri’i ho’i tō’u nei mana’o nō te here ’e te faufa’a rahi o te mau parau a tō ’oe taea’e ra ’o Amona ; ’e ’ua hina’aro vau ’ia ’ite i te tumu nō te aha ’aita ’oia i haere mai i rāpae i te fenua nō Midoni nā muri ia ’oe.</p>
            <p class="verse"><strong>4</strong> ’E ’ua parau atu ra Aarona i te ari’i : Inaha, ’ua pi’i te Vārua o te Fatu iāna ’ia haere atu i te hō’ē vāhi ’ē ; ’ua reva atu ’oia i te fenua ra nō Isema’ela, nō te ha’api’i atu i te mau ta’ata o Lamoni.</p>
            <p class="verse"><strong>5</strong> I teienei, ’ua parau mai ra te ari’i ia rātou : E aha teie tā ’outou i parau iho nei nō ni’a i te Vārua o te Fatu ? Inaha, ’o teie te mea i fa’aahoaho iā’u nei.</p>
            <p class="verse"><strong>6</strong> ’E ’oia ato’a, e aha ho’i teie tā Amona i parau a’enei ē—Mai te mea e tātarahapa ’outou, e fa’aorahia ïa ’outou, ’e mai te mea ’aita ’outou e tātarahapa, e ti’avaruhia ïa ’outou ’ia tae i te mahana hope’a ra ?</p>
            <p class="verse"><strong>7</strong> ’E ’ua pāhono atu ra Aarona iāna, ’e nā ’ō atu ra : Tē ti’aturi ra ānei ’oe ē, tē vai ra te hō’ē Atua ? ’E ’ua parau mai ra te ari’i : ’Ua ’ite au ē, tē parau ra te mau ’āti Amaleka ē, tē vai ra te Atua, ’e ’ua fa’ati’a vau ia rātou ’ia patu i te mau fare mo’a, ’ia ti’a ia rātou ’ia ha’aputuputu ia rātou iho nō te ha’amori iāna. ’E i teienei, mai te mea tē parau nei ’oe ē, tē vai ra te hō’ē Atua, inaha, e ti’aturi ïa vau.</p>
            <p class="verse"><strong>8</strong> ’E i teienei, ’ia fa’aro’o a’era Aarona i te reira, ’ua ’oa’oa ihora tōna ’ā’au, ’e ’ua parau atu ra ’oia : Inaha, ’oia mau, mai ia ’oe e te ari’i e ora nei, tē vai mau ra te Atua.</p>
            <p class="verse"><strong>9</strong> ’E ’ua parau mai ra te ari’i : ’O te Atua ānei taua Vārua Rahi ra, ’o tei arata’i mai i tō tātou mau metua mai te fenua mai ra mai Ierusalema ?</p>
            <p class="verse"><strong>10</strong> ’E ’ua parau atu ra Aarona iāna : ’Ē, ’o ’oia ïa taua Vārua Rahi ra, ’e nāna ho’i i hāmani i te mau mea ato’a tō ni’a i te ra’i ’e tō roto i te fenua. Tē ti’aturi ra ānei ’oe i te reira ?</p>
            <p class="verse"><strong>11</strong> ’E ’ua parau mai ra ’oia : ’Ē, tē ti’aturi nei au ē, nā taua Vārua Rahi ra i hāmani i te mau mea ato’a, ’e tē hina’aro nei au ’ia fa’a’ite mai ’oe i taua mau mea ra, ’e e ti’aturi atu ïa vau i tā ’oe ra mau parau.</p>
            <p class="verse"><strong>12</strong> ’E i muri a’era, ’ia ’ite a’era Aarona ē, e ti’aturi te ari’i i tāna mau parau, ’ua ha’amata atu ra ’oia i te tai’o atu i te mau pāpa’ira’a mo’a i te ari’i nō ni’a i te hāmanira’a o Adamu—e mea nāhea tō te Atua hāmanira’a i te ta’ata ’ia au i tōna iho hōho’a, ’e tō te Atua hōro’ara’a i te mau fa’auera’a iāna, ’e nā roto i te ’ōfatira’a i te ture, ’ua hi’a te ta’ata.</p>
            <p class="verse"><strong>13</strong> ’E ’ua ha’amāramarama atu ra Aarona i te mau pāpa’ira’a mo’a iāna, mai te hāmanira’ahia o Adamu, te ha’amāhorahorara’a atu i mua iāna i tō te ta’ata hi’ara’a, ’e tō rātou hina’aro i tō te tino nei ’e ’oia ato’a te ’ōpuara’a nō te fa’aorara’a, ’o tei fa’aineinehia mai te ha’amatara’a mai ā o te ao nei, nā roto i te Mesia, nō te mau ta’ata ato’a e ti’aturi i tōna ra i’oa.</p>
            <p class="verse"><strong>14</strong> ’E mai te taime i hi’a ai te ta’ata nei ’aita roa e ti’a iāna ’ia fāri’i i te faufa’a nōna iho ; ’āre’a rā nā te mau mamae ’e te pohera’a o te Mesia i ha’amatara i tā rātou mau hara, nā roto i te fa’aro’o ’e te tātarahapa, ’e tē vai atu ra ; ’e nāna ho’i i hahae i te mau tā’amu nō te pohe, ’ia ’ore tō te mēnema e rē, ’e ’ia horomi’ihia te tara o te pohe i roto i te ti’aturira’a nō te hanahana ; ’e ’ua ha’amāramarama atu Aarona i teie mau mea ato’a i te ari’i.</p>
            <p class="verse"><strong>15</strong> ’E i muri a’era, ’ia oti a’era tā Aarona ha’amāramaramara’a atu i teie mau mea iāna, ’ua nā ’ō mai ra te ari’i : E aha tā’u e rave ’ia ti’a iā’u ’ia fāri’i i teie ora mure ’ore ’o tā ’oe e parau nei ? ’Oia ïa, e aha tā’u e rave ’ia ti’a iā’u ’ia fānauhia i te Atua ra, ’e ’ia ’īriti-’ē-hia atu teie nei vārua parauti’a ’ore i rāpae i tō’u nei ’ōuma ’e ’ia fāri’i i tōna ra Vārua, ’ia ti’a iā’u ’ia fa’a’īhia i te ’oa’oa, ’e ’ia ’ore au e ti’avaruhia i te mahana hope’a ra ? Inaha, ’ua parau ato’a mai ra ’oia, e fa’aru’e au i tā’u mau faufa’a ato’a, ’oia ïa, e fa’aru’e au i tō’u nei bāsileia, ’ia roa’a iā’u nei teie ’oa’oa rahi.</p>
            <p class="verse"><strong>16</strong> ’Āre’a rā ’ua parau atu ra Aarona iāna : Mai te mea e hina’aro ’oe i teie nei mea, mai te mea e pi’o ’oe i raro i mua i te Atua, ’oia ïa, mai te mea e tātarahapa ’oe i tā ’oe mau hara ato’a, ’e ’ia pi’o i raro i mua i te Atua, ’e ’ia pi’i atu i tōna ra i’oa ma te fa’aro’o, ma te ti’aturi ē e fāri’i ’oe, ’ei reira ïa ’oe e fāri’i ai i te ti’aturira’a tā ’oe i hina’aro.</p>
            <p class="verse"><strong>17</strong> ’E i muri a’era, ’ia oti a’era tā Aarona paraura’a i teie mau parau, ’ua tu’u ihora te ari’i i tōna turi i raro i mua i te Fatu, ’oia ïa, ’ua tārava ihora ’oia i raro i te repo, ’e ’ua ti’aoro māite atura, i te nā-’ō-ra’a ē :</p>
            <p class="verse"><strong>18</strong> E te Atua, ’ua fa’a’ite mai Aarona iā’u nei ē, tē vai ra te Atua ; ’e mai te mea ē tē vai ra te Atua, ’e ’o ’oe taua Atua ra, ’a fa’a’ite mai na ’oe ia ’oe iho iā’u nei, ’e e ha’apae atu vau i tā’u ato’a ra mau hara ’ia ’ite au ia ’oe na, ’e ’ia fa’ati’ahia vau mai te pohe mai, ’e ’ia fa’aorahia i te mahana hope’a ra. ’E i teienei, ’ia fa’aoti a’era te ari’i i teie mau parau, ’ua tā’irihia ihora ’oia, e riro ihora ’oia mai te mea ra ’ua pohe roa.</p>
            <p class="verse"><strong>19</strong> ’E i muri a’era, ’ua horo ti’a atu ra tōna ra mau tāvini e fa’a’ite atu ra i te ari’i vahine i te mau mea i tupu i ni’a i te ari’i. ’E ’ua haere ti’a mai ra ’oia i roto i pīha’i iho i te ari’i ; ’e ’ia ’ite ihora ’oia iāna i te tāravara’a mai te mea ra ē, ’ua pohe roa ’oia, ’e ’ia Aarona ’e tōna ra mau taea’e ho’i i te ti’a-noa-ra’a mai te mea ra ē, ’o rātou te tumu nō tōna topara’a i raro, ’ua riri a’era ’oia ia rātou, ’e ’ua fa’aue atu ra i tōna mau tāvini, ’oia ho’i te mau tāvini o te ari’i, ’ia rave ia rātou ’e ’ia taparahi ia rātou.</p>
            <p class="verse"><strong>20</strong> I teienei, ’ua ’ite te mau tāvini i te tumu i topa’i te ari’i i raro, nō reira ’ua mata’u rātou ’ia fa’atae atu i tō rātou rima i ni’a ia Aarona e tōna ra mau taea’e ; ’e ’ua ui atu ra rātou i te ari’i vahine, i te nā-’ō-ra’a atu ē : E aha ho’i ’oe i fa’aue mai ai ’ia taparahi mātou i teie mau ta’ata, ’E inaha, ’ua hau te pūai o te hō’ē ’o rātou i tō mātou ato’a ra ? Nō reira e pau roa ïa mātou i te pohe i mua ia rātou.</p>
            <p class="verse"><strong>21</strong> I teienei, ’ia ’ite a’era te ari’i vahine i te mata’u o te mau tāvini, ’ua mata’u rahi ato’a ihora ’oia, ’o te ma’iri mai te tahi ’ino i ni’a iho iāna. ’E ’ua fa’aue atu ra ’oia i tōna mau tāvini ’ia haere atu rātou e ti’i i te mau ta’ata, ’ia ti’a ia rātou ’ia taparahi ia Aarona ’e tōna ato’a ra mau taea’e.</p>
            <p class="verse"><strong>22</strong> I teienei, ’ia ’ite a’era Aarona i te ’ōpuara’a a te ari’i vahine, ’e ’ua ’ite ato’a ho’i ’oia i te ’eta’eta o te ’ā’au o te mau ta’ata, ’ua mata’u ihora ’oia ’o te ha’aputuputu mai te mau ta’ata e rave rahi, ’e ’o te tupu te mārōra’a rahi ’e te fifi rahi i rotopū ia rātou ; nō reira ’ua fa’atoro atu ra ’oia i tōna rima, ’e ’ua fa’ati’a a’era i te ari’i mai te repo mai ra, ’e ’ua parau atu ra iāna : ’A ti’a na. ’E ’ua ti’a a’era ’oia i ni’a i tōna nā ’āvae, ’e ’ua fāri’i ihora i tōna pūai.</p>
            <p class="verse"><strong>23</strong> I teienei, ’ua ravehia teie i mua i te aro o te ari’i vahine ’e te mau tāvini e rave rahi. ’E ’ia ’ite a’era rātou i te reira, ’ua māere roa ihora rātou, ’e ’ua mata’u ihora. ’E ’ua ti’a mai ra te ari’i i ni’a, ’e ’ua ha’amata ihora i te ha’api’i atu ia rātou. ’E ’ua ha’api’i atu ’oia ia rātou, ’e nō reira ’ua fa’afāriuhia mai tōna ’utuāfare pā’āto’a i te Fatu.</p>
            <p class="verse"><strong>24</strong> I teienei, e rave rahi ta’ata tei ha’aputuputu ’āmui mai nā roto i te fa’auera’a a te ari’i vahine, ’e ’ua tupu ihora te amuamura’a rahi i rotopū ia rātou nō Aarona ’e tōna ra mau taea’e.</p>
            <p class="verse"><strong>25</strong> ’Āre’a rā, ’ua ti’a mai ra te ari’i i rotopū ia rātou, ’e ’ua a’o mai ra ia rātou. ’E ’ua hau roa ihora rātou ia Aarona ’e te feiā ato’a i pe’e iāna.</p>
            <p class="verse"><strong>26</strong> ’E i muri a’era, ’ia ’ite a’era te ari’i ē, ’ua hau te mau ta’ata, ’ua fa’aue atu ra ’oia ia Aarona ’e tōna ra mau taea’e ’ia ti’a mai rātou i rōpū i te mau ta’ata, ’e ’ia a’o atu i te parau ia rātou.</p>
            <p class="verse"><strong>27</strong> ’E i muri a’era, ’ua fa’atae atu ra te ari’i i te hō’ē fa’auera’a ē ’ati noa a’e te fenua ato’a, i rotopū i tōna mau ta’ata pā’āto’a tē pārahi ra i ni’a i tōna mau fenua ato’a, ’e tei pārahi i roto i te mau retioni pā’āto’a ē ’ati noa a’e, i te pae fenua i te hiti o te miti, i te hiti’a o te rā ’e i te tō’o’a o te rā, ’e tei tā’ōti’ahia i te fenua ra nō Zarahemela e te hō’ē mēdēbara oaoa, tei haere roa atu mai te miti i te hiti’a o te rā ē tae roa atu i te miti i te tō’o’a o te rā ra, ’e nā tahatai noa ē ’ati noa a’e, ’e nā pīha’i iho i te hiti o te mēdēbara i te pae apato’erau ra, i te fenua ra nō Zarahemela, nā roto i te mau hiti i Maniti ra, nā te vāhi tumu o te ’ānāvai Sidona ra, mai te hiti’a o te rā ē tae noa atu i te tō’o’a o te rā—e mea nā-reira-hia ho’i te mau ’āti Lamana ’e te mau ’āti Nephi i te fa’ata’a-’ē-ra’a-hia.</p>
            <p class="verse"><strong>28</strong> I teienei, ’ua pārahi te pae rahi o te mau ta’ata fa’atau o te mau ’āti Lamana i roto i te mēdēbara, ’e ’ua ora noa rātou i roto i te mau ti’ahapa ; ’e ’ua ha’apurara-roa-hia rātou i roto i te mēdēbara i te tō’o’a o te rā, i te fenua nō Nephi ra ; ’oia ïa, ’e i te pae ato’a i te tō’o’a o te rā i te fenua ra nō Zarahemela, i te mau ’ōti’a nō te pae miti, ’e i te tō’o’a o te rā i roto i te fenua ra nō Nephi, i te vāhi nō te fenua ’āi’a mātāmua o tō rātou mau metua, ’e ’ua nā reira noa te ’ōti’a i te haere nā te pae miti.</p>
            <p class="verse"><strong>29</strong> ’E e rave rahi ato’a ho’i mau ’āti Lamana tei te pae i te hiti’a o te rā i tahatai, i te vāhi i tīahihia ai rātou e te mau ’āti Nephi ra. ’E nō reira ’ua fātata roa te mau ’āti Nephi i te ha’a’atihia e te mau ’āti Lamana ; ’āre’a rā ’ua riro i te mau ’āti Nephi te fenua pā’āto’a i te pae apato’erau ra, i te hiti o te mēdēbara i te vāhi tumu o te ’ānāvai ra Sidona, mai te hiti’a o te rā ē tae roa atu i te tō’o’a o te rā, i te pae mēdēbara ra, ’e i te pae apato’erau e tae roa atu i te fenua ra i parauhia ’o ’Auhune.</p>
            <p class="verse"><strong>30</strong> ’E ’ua tāpiri te reira i te fenua ra i parauhia ’o Ano, tei te pae apato’erau ’e ’ua tae roa atu ïa i te fenua i ta’atahia na ’e i ha’amouhia na ho’i ; ’o tō rātou te mau ivi i parauhia na e mātou, ’e tei ’itehia ho’i ’e te mau ta’ata o Zarahemela ra, ’o te vāhi ho’i ïa nō tō rātou tāpaera’a mātāmua.</p>
            <p class="verse"><strong>31</strong> ’E ’ua haere mai rātou mai reira mai i ni’a i te mēdēbara i te pae apato’a. ’E ’ua parauhia te fenua i te pae apato’erau ra ’o Ano, ’e te fenua i te pae apato’a ’ua parauhia ïa o ’Auhune, ’o te mēdēbara ïa i ī i te mau huru ’ānimara taehae ato’a ra ; ’e ’ua haere mai te tahi pae o te reira i reira nō ’ō mai i te fenua i te pae apato’erau nō te ’imi haere i te mā’a.</p>
            <p class="verse"><strong>32</strong> ’E i teienei, mai te miti i te hiti’a o te rā ē tae roa atu i te miti i te tō’o’a o te rā, ’o te vāhi ïa e haerehia e te mau ’āti Nephi nō te hō’ē mahana ’e te ’āfa, mai te mea e nā te ’ōti’a o ’Auhune ra ’e te fenua nō Ano i te haere’a mai te miti i te hiti’a o te rā ē tae roa atu i te miti i te tō’o’a o te rā ; ’e te fenua nō Nephi ra e te fenua ra nō Zarahemela, ’ua ha’a’atihia ïa i te miti, maori rā ’o te hō’ē vāhi iti toe ; tē vai ra te hō’ē ma’a fenua iti oaoa i rōpū i te fenua i te pae apato’erau ’e te fenua i te pae apato’a.</p>
            <p class="verse"><strong>33</strong> ’E i muri a’era, ’ua pārahihia te fenua ra nō ’Auhune e te mau ’āti Nephi, mai te miti i te hiti’a o te rā ē tae roa atu i te miti i te tō’o’a o te rā ; ’e nā roto i te pa’ari o te mau ’āti Nephi, ’ua ha’a’ati tō rātou mau tīa’i ’e tō rātou mau nu’u fa’ehau i te mau ’āti Lamana i te pae apato’a, ’ia ’ore rātou e fāri’i fa’ahou i te fenua i te pae apato’erau, ’ia ’ore ho’i rātou ’ia purara atu i ni’a i te fenua i te pae apato’erau.</p>
            <p class="verse"><strong>34</strong> Nō reira ’aita roa e roa’a fa’ahou te tahi atu ā mau fenua i te mau ’āti Lamana, maori rā ’o te fenua nō Nephi ra, ’e te mēdēbara ē ’ati noa a’e i reira. I teienei, e ’ohipa ’aravihi teie i ravehia e te mau ’āti Nephi—’e nō te mea e ’enemi te mau ’āti Lamana nō rātou, ’aita rātou i fa’ati’a i tō rātou mau ’ati ’ia tae i terā vāhi ’e i terā vāhi, ’e ’aore rā ’ia roa’a ia rātou te hō’ē fenua, e ti’a ai ia rātou ’ia horo atu i reira, mai te au i tō rātou mau hina’aro.</p>
            <p class="verse"><strong>35</strong> ’E i teienei, ’ia oti a’era teie nei parau iā’u, e ho’i fa’ahou vau i ni’a i te parau tuatāpapa a Amona ’e Aarona, Omonera ’e Himeni, ’e tō rātou ra mau taea’e.</p>
            <p class="verse">’Ua ha’apararehia te parau nō te ti’amāra’a pae fa’aro’o—’Ua fa’afāriuhia te mau ’āti Lamana i roto i te mau fenua ’e te mau ’oire e hitu—’Ua pi’i rātou ia rātou iho e mau Aneti-Nephi-Lehi ’e ’ua ti’amā rātou i te ’anatemara’a—’Ua pāto’i te mau ’āti Amaleka ’e te mau ’āti Amulona i te parau mau. Fātata e 90–77H.M.</p>
            <p class="verse">=== Alma Chapitre 23 ===</p>
            <p class="verse"><strong>1</strong> Inaha, i teienei, i muri a’era, ’ua fa’atae atu ra te ari’i o te mau ’āti Lamana i te hō’ē fa’auera’a i rotopū i tōna mau ta’ata ato’a, i te nā-’ō-ra’a ē, ’eiaha tō rātou rima e rave noa atu ia Amona, ’e ia Aarona, ’e ia Omonera, ’e ia Himeni, ’e i tō rātou ato’a ho’i mau taea’e, ’o tē poro haere i te parau a te Atua, i te mau vāhi ato’a tā rātou e haere ē hope roa a’e tō rātou fenua.</p>
            <p class="verse"><strong>2</strong> ’Oia ïa, ’ua fa’atae atu ’oia i te hō’ē fa’auera’a mana ia rātou, ’eiaha tō rātou rima e rave noa atu ia rātou nō te ru’uru’u ia rātou, ’e ’aore rā nō te huri ia rātou i roto i te fare tāpe’ara’a ; ’eiaha ato’a rātou e tūtuha i te huare i ni’a iho ia rātou, ’eiaha e tā’iri ia rātou, ’eiaha e huri ia rātou i rāpae i tō rātou mau sunago, ’eiaha e papa’i ia rātou, ’eiaha ho’i e pēhi ia rātou i te ’ōfa’i, ’ia vaiihohia rā rātou ’ia haere noa i roto i tō rātou mau fare, ’e tō rātou mau hiero, ’e tō rātou mau fare mo’a ho’i.</p>
            <p class="verse"><strong>3</strong> ’Ia ti’a ia rātou ’ia haere ’e ’ia poro haere i te parau mai te au i tō rātou mau hina’aro, inaha ’ua fa’afāriuhia te ari’i i te Fatu, ’e tōna ’utuāfare pā’āto’a ; nō reira ’ua fa’atae atu ’oia i tāna fa’auera’a i tōna mau ta’ata ē ’ati noa a’e taua fenua ra, ’eiaha roa ’ia pāto’ihia te parau a te Atua, ’ia ha’apararehia rā te reira ē ’ati noa a’e taua fenua ato’a ra, ’ia ’ite pāpū tōna mau ta’ata i te mau peu tumu parauti’a ’ore a tō rātou mau metua, ’e ’ia ’ite pāpū ato’a rātou ē, e mau taea’e ana’e rātou pā’āto’a, ’e ’eiaha roa rātou ’ia taparahi i te ta’ata, ’ia haru, ’ia ’eiā, ’ia fa’aturi, ’e ’ia rave noa atu ho’i i te mau huru ’ohipa parauti’a ’ore ato’a.</p>
            <p class="verse"><strong>4</strong> ’E i teienei, i muri a’era, i tō te ari’i fa’ataera’a atu i teie fa’auera’a, ’ua haere atu ra Aarona ’e tōna mau taea’e i terā ’oire ’e i terā ’oire, ’e i terā fare purera’a ’e i terā fare purera’a, i te fa’ati’ara’a i te mau ’ēkālesia, ’e i te fa’ata’ara’a i te mau tahu’a ’e te mau ’orometua i rotopū i te mau ’āti Lamana ē ’ati noa a’e te fenua, nō te a’o ’e nō te ha’api’i i te parau a te Atua i rotopū ia rātou ; ’e ’ua ha’amata rātou i te manuia rahi.</p>
            <p class="verse"><strong>5</strong> ’E e rave rahi tauatini tei fa’afāriuhia mai i te ’ite i te Fatu, ’oia ïa, e rave rahi tauatini tei fa’afāriuhia ’ia ti’aturi i te mau peu tumu a te mau ’āti Nephi ; ’e ’ua ha’api’ihia rātou i te mau pāpa’a parau ’e te mau parau tohu i tu’uhia mai ē tae roa mai i taua taime ra.</p>
            <p class="verse"><strong>6</strong> ’E tē ora mau nei te Fatu, ’e ’o rātou e rave rahi ’o tei ti’aturi, ’e ’o rātou e rave rahi ’o tei fa’afāriuhia mai i te ’ite i te parau mau ra, nā roto i te a’ora’a a Amona ’e tōna ra mau taea’e, mai te au i te vārua nō te heheura’a ’e nō te tohu, ’e te mana ho’i o te Atua tei rave i te mau semeio i roto ia rātou ra—’oia ïa, tē parau atu nei au ia ’outou, tē ora mau nei te Fatu, ’e te mau ’āti Lamana ato’a ’o tei ti’aturi i tā rātou a’ora’a, ’e tei fa’afāriuhia i te Fatu ra, ’aita roa ïa rātou i tāiva.</p>
            <p class="verse"><strong>7</strong> ’E ’ua riro ho’i rātou ’ei feiā parauti’a ; ’ua vaiiho rātou i tā rātou mau mauha’a tama’i nō te ’ōrurehau i raro, ’e ’aita rātou i tama’i fa’ahou i te Atua, ’e ’aita ato’a i tō rātou mau taea’e.</p>
            <p class="verse"><strong>8</strong> I teienei, ’o rātou teie tei fa’afāriuhia i te Fatu :</p>
            <p class="verse"><strong>9</strong> Te mau ta’ata o te mau ’āti Lamana i pārahi na i te fenua ra nō Isema’ela ;</p>
            <p class="verse"><strong>10</strong> ’E te mau ta’ata ato’a o te mau ’āti Lamana i pārahi na i te fenua ra nō Midoni ;</p>
            <p class="verse"><strong>11</strong> ’E te mau ta’ata ato’a o te mau ’āti Lamana i pārahi na i te ’oire ra nō Nephi ;</p>
            <p class="verse"><strong>12</strong> ’E te mau ta’ata ato’a o te mau ’āti Lamana i pārahi na i te fenua ra nō Siloma, ’e tei pārahi na ho’i i te fenua ra nō Semelona, ’e i te ’oire ra nō Lemuela, ’e i te ’oire ra ho’i nō Simaniloma.</p>
            <p class="verse"><strong>13</strong> ’E teie te mau i’oa o te mau ’oire o te mau ’āti Lamana tei fa’afāriuhia mai i te Fatu ; ’e ’o rātou ho’i teie tei vaiiho i tā rātou mau mauha’a tama’i nō te ’ōrurehau i raro, ’oia ïa, i tā rātou mau mauha’a tama’i ato’a ; ’e e mau ’āti Lamana ana’e ho’i rātou ato’a.</p>
            <p class="verse"><strong>14</strong> ’E ’aita te mau ’āti Amaleka i fa’afāriuhia mai, maori rā hō’ē noa iho ; ’e ’aita ato’a te hō’ē o te mau ’āti Amulona ; ’ua fa’a’eta’eta rā rātou i tō rātou ’ā’au, ’e te ’ā’au ato’a ho’i o te mau ’āti Lamana i taua tufa’a nō te fenua i pārahihia e rātou ra ; ’oia ïa, tō rātou mau ’oire ri’i pā’āto’a ’e tō rātou mau ’oire rarahi pā’āto’a.</p>
            <p class="verse"><strong>15</strong> Nō reira, ’ua fa’ahiti mātou i te i’oa o te mau ’oire ato’a o te mau ’āti Lamana ’o tei tātarahapa ’e tei fāri’i i te ’ite nō te parau mau, ’e tei fa’afāriuhia mai.</p>
            <p class="verse"><strong>16</strong> ’E i teienei, i muri a’era, ’ua hina’aro ihora te ari’i ’e te mau ta’ata ato’a ho’i tei fa’afāriuhia mai ’ia fāri’i i te hō’ē i’oa, ’ia ta’a-maita’i-hia rātou i tō rātou mau taea’e ; nō reira ’ua paraparau atu te ari’i ia Aarona ’e i tō rātou mau tahu’a e rave rahi, nō ni’a i te i’oa ’o tā rātou e ma’iri i ni’a iho ia rātou, ’ia ta’a-maita’i-hia rātou e te tahi atu mau ta’ata.</p>
            <p class="verse"><strong>17</strong> ’E i muri a’era, ’ua ma’iri ihora rātou i tō rātou i’oa o Aneti-Nephi-Lehi ; ’e ’ua parauhia rātou i taua i’oa ra, ’e ’aita atu ra rātou i parau-fa’ahou-hia e mau ’āti Lamana.</p>
            <p class="verse"><strong>18</strong> ’E ’ua riro a’era rātou ’ei feiā itoito ; ’oia ïa, ’e ’ua riro rātou ’ei hoa nō te mau ’āti Nephi ; nō reira, ’ua ha’amata ihora rātou i te fa’ahoa ia rātou, ’e ’aita roa te ’anatemara’a a te Atua i ma’iri fa’ahou mai i ni’a ia rātou.</p>
            <p class="verse">’Ua haere mai te mau ’āti Lamana e ’aro i te mau ta’ata o te Atua—’Ua ’oa’oa te mau Aneti-Nephi-Lehi i roto i te Mesia ’e ’ua fārereihia rātou e te mau melahi—’Ua mā’iti rātou ’ia tāota i te pohe i te ’aro atu nō te pāruru ia rātou iho—’Ua rahi roa atu te mau ’āti Lamana i fa’afāriuhia mai. Fātata e 90–77H.M.</p>
            <p class="verse">=== Alma Chapitre 24 ===</p>
            <p class="verse"><strong>1</strong> ’E i muri a’era, ’ia fa’atupuhia te riri i roto i te mau ’āti Amaleka, ’e te mau ’āti Amulona, ’e te mau ’āti Lamana, ’o tei pārahi i te fenua ra nō Amulona, ’e i te fenua ato’a ra i Helama, ’e tei pārahi ato’a i te fenua ra nō Ierusalema, ’oia ho’i, tei pārahi i te mau fenua ato’a ē ’ati noa a’e, ’o tei ’ore i fa’afāriuhia ’e tei ’ore i rave i te i’oa o Aneti-Nephi-Lehi i ni’a iho ia rātou, ’oia ïa, ’ua fa’ati’arepu te mau ’āti Amaleka ’e te mau ’āti Amulona i te riri i roto i tō rātou ra mau taea’e.</p>
            <p class="verse"><strong>2</strong> ’E ’ua rahi roa tō rātou ’ino’ino ia rātou, ’e nō reira ’ua ha’amata ihora rātou i te mārō atu i tō rātou ari’i, ’e nō reira ’aita atu ra rātou i hina’aro ’ia riro noa ’oia ’ei ari’i nō rātou ; nō reira, ’ua rave ihora rātou i tā rātou mau mauha’a tama’i nō te ’aro atu i te mau ta’ata o Aneti-Nephi-Lehi.</p>
            <p class="verse"><strong>3</strong> I teienei, ’ua hōro’a atu ra te ari’i i te mana nō tōna bāsileia i ni’a i tāna tamaiti, ’e ’ua ma’iri atu ra ’oia i tōna i’oa ’o Aneti-Nephi-Lehi.</p>
            <p class="verse"><strong>4</strong> ’E ’ua pohe ihora te ari’i i taua ihora matahiti i ha’amata ai te mau ’āti Lamana i te fa’aineine ia rātou iho nō te ’aro mai i te mau ta’ata o te Atua.</p>
            <p class="verse"><strong>5</strong> I teienei, ’ia ’ite a’era Amona ’e tōna ra mau taea’e ’e rātou ato’a i pīha’i iho iāna ra i te mau fa’aineinera’a a te mau ’āti Lamana nō te ha’amou i tō rātou mau taea’e, ’ua haere atu ra rātou i te fenua ra nō Midiana, ’e i reira ’ua fārerei atu ra Amona i tōna ato’a ra mau taea’e ; e mai reira ’ua haere atu ra rātou i te fenua ra nō Isema’ela, ’ia ti’a ia rātou ’ia fa’atupu i te hō’ē ’āpo’ora’a ’e Lamoni ’e tōna taea’e ato’a o Aneti-Nephi-Lehi, nō te fa’anaho i te mau mea tā rātou e rave nō te pāruru ia rātou iho i te mau ’āti Lamana.</p>
            <p class="verse"><strong>6</strong> I teienei, ’aita roa te hō’ē a’e ta’ata i rotopū i te mau ta’ata ato’a ’o tei fa’afāriuhia i te Fatu i hina’aro ’ia rave i te mauha’a tama’i nō te ’aro atu i tō rātou mau taea’e ; ’oia ïa, ’aita roa rātou i hina’aro ’ia fa’aineine nō te ’arora’a ; ’oia ïa, ’ua fa’aue ato’a mai ra tō rātou ari’i ia rātou ē ’eiaha rātou e nā reira.</p>
            <p class="verse"><strong>7</strong> I teienei, ’o teie te mau parau tāna i parau atu i tōna ra mau ta’ata nō ni’a i taua mea ra : Tē ha’amāuruuru nei au i tō’u Atua, e tō’u mau ta’ata here, nō te maita’i o tō tātou Atua rahi ’ua tono mai ’oia i teie mau taea’e tō tātou, te mau ’āti Nephi, nō te a’o mai ia tātou, ’e nō te fa’a’ite pāpū mai ia tātou nō ni’a i te mau peu tumu a tō tātou mau metua parauti’a ’ore.</p>
            <p class="verse"><strong>8</strong> ’E inaha, tē ha’amāuruuru nei au i tō’u Atua rahi nō te mea ’ua hōro’a mai ’oia i te hō’ē tufa’a nō tōna Vārua ia tātou nei nō te tāmarū i tō tātou ’ā’au, i ti’a ai ia tātou ’ia fa’ahoa atu i teie mau taea’e, te mau ’āti Nephi.</p>
            <p class="verse"><strong>9</strong> ’E inaha, tē ha’amāuruuru ato’a nei au i tō’u Atua, i te mea ē nā roto i teie fa’ahoara’a ’ua fa’a’ite-pāpū-hia mai tātou nō ni’a i tā tātou mau hara, ’e nō te mau taparahira’a ta’ata tā tātou i rave.</p>
            <p class="verse"><strong>10</strong> ’E tē ha’amāuruuru ato’a nei au i tō’u Atua, ’oia ïa, i tō’u Atua rahi, ’o ’oia i fa’ati’a mai ia tātou ’ia tātarahapa i teie mau mea, ’e ’oia ato’a ’ua fa’a’ore ’oia i tā tātou mau hara e rave rahi ’e te mau taparahira’a ta’ata tā tātou i rave, ’e ’ua ’īriti ’ē atu ’oia i te hara i tō tātou ’ā’au, nā roto i te mau maita’i rahi o tāna ra Tamaiti.</p>
            <p class="verse"><strong>11</strong> ’E i teienei, inaha, e tō’u mau taea’e, nō te mea ’o te reira ana’e tē ti’a ’ia tātou ’ia rave (’a riro ai tātou ’ei mea ’ino roa atu i te mau ta’ata ato’a ra) nō te tātarahapa i tā tātou mau hara ato’a ’e te mau taparahira’a ta’ata e rave rahi tā tātou i rave, ’e nō te ani atu i te Atua ’ia ’īriti ’ē atu i te reira mau hara i tō tātou nei ’ā’au, nō te mea ’o te reira ana’e ho’i tē ti’a ’ia tātou ’ia rave nō te tātarahapa māite i mua i te Atua ’ia ti’a iāna ’ia horoi atu i tō tātou tāfetafeta—</p>
            <p class="verse"><strong>12</strong> I teienei, e tō’u mau taea’e here rahi, nō te mea ’ua horoi atu te Atua i tō tātou mau tāfetafeta, ’e ’ua riro mai ïa tā tātou mau ’o’e ’ei mea ’ana’ana, nō reira ’eiaha tātou e fa’atāfetafeta fa’ahou i tā tātou mau ’o’e i te toto o tō tātou ra mau taea’e.</p>
            <p class="verse"><strong>13</strong> Inaha, tē parau atu nei au ia ’outou na ē, ’Eiaha roa, ’a tāpe’a noa tātou i tā tātou mau ’o’e ’ia ’ore te reira ’ia vi’ivi’i i te toto o tō tātou mau taea’e ; ’e penei a’e, mai te mea e fa’atāfetafeta fa’ahou tātou i tā tātou mau ’o’e, e’ita roa te reira e ti’afa’ahou ’ia horoi-’ana’ana-hia i te toto o te Tamaiti a tō tātou Atua rahi, ’o tē ha’amani’ihia ’ei tāra’ehara nō tā tātou mau hara.</p>
            <p class="verse"><strong>14</strong> ’E ’ua aroha mai te Atua rahi ia tātou, ’e ’ua fa’a’ite mai i teie mau mea ia tātou ’ia ’ore tātou ’ia pohe ; ’oia ïa, ’e ’ua fa’a’ite ātea mai ’oia i teie mau mea ia tātou, nō te mea ’ua here ’oia i tō tātou vārua mai tāna i here ato’a i tā tātou mau tamari’i ; nō reira, nā roto i tōna ra aroha, ’ua tono mai ’oia i tāna mau melahi ia tātou nei, nō te fa’a’ite mai i te ’ōpuara’a nō te fa’aorara’a ia tātou nei ē tae noa atu i te mau u’i i mua nei.</p>
            <p class="verse"><strong>15</strong> ’Auē ho’i te aroha o tō tātou Atua ē ! ’E i teienei, inaha, nō te mea ’ua horoi-’ē-hia atu tō tātou mau tāfetafeta ia tātou, ’e ’ua fa’a’ana’anahia tā tātou mau ’o’e, ’ia huna tātou i te reira, ’ia vai ’ana’ana noa, ’ei fa’a’itera’a pāpū i tō tātou Atua i te mahana hope’a, ’oia te mahana e arata’ihia ai tātou ’ia ti’a i mua iāna ’ia ha’avāhia, ’e ’aita tātou i fa’atāfetafeta i tā tātou mau ’o’e i te toto o tō tātou mau taea’e mai te mahana mai ā i fa’a’ite mai ai ’oia i tāna parau ia tātou ’e i tāmā ai ia tātou.</p>
            <p class="verse"><strong>16</strong> ’E i teienei, e tō’u mau taea’e, mai te mea e tītau tō tātou mau taea’e ’ia ha’amou ia tātou, inaha, e huna tātou i tā tātou mau ’o’e, ’oia ïa, e tanu tātou i te reira i raro roa i te repo, ’ia vai ’ana’ana noa te reira, ’ei fa’a’itera’a pāpū i te mahana hope’a ’e ’aita roa tātou i fa’a’ohipa i te reira ; ’e mai te mea e ha’amou tō tātou mau taea’e ia tātou, inaha, e haere atu tātou i tō tātou Atua ’e e fa’aorahia ho’i i reira.</p>
            <p class="verse"><strong>17</strong> ’E i teienei, i muri a’era, ’ia oti a’era tā te ari’i paraura’a atu i teie mau parau, ’e ’ua ha’aputuputu ’āmui mai ra te mau ta’ata, ’e ’ua rave ihora rātou i tā rātou mau ’o’e, ’e te mau mauha’a tama’i ato’a i ravehia nō te ha’amani’ira’a i tō te ta’ata toto, ’e ’ua tanu ihora rātou i te reira i raro roa i te repo.</p>
            <p class="verse"><strong>18</strong> ’E ’ua nā reira rātou ma te mana’o ē, e fa’a’itera’a pāpū te reira i te Atua, ’e i te mau ta’ata ato’a ho’i ē, ’e ’aita roa rātou e fa’a’ohipa fa’ahou i te mau mauha’a tama’i nō te ha’amani’i i te toto o te ta’ata ; ’e ’ua nā reira rātou ma te tapu ’e ma te fafau i te Atua, i te nā-’ō-ra’a ē, e mea maita’i a’e ia rātou ’ia hōro’a i tō rātou iho ora, i te ha’amani’i i te toto o tō rātou mau taea’e ; ’e e mea maita’i a’e ho’i ia rātou i te hōro’a atu i te hō’ē mea nā tō rātou taea’e, i te rave mai i te reira mai ’ō mai iāna ra ; ’e e mea maita’i a’e ho’i ia rātou ’ia rave rahi i te ’ohipa i tō rātou iho rima, i te ha’amāu’a i tō rātou mau mahana i roto i te fa’atau.</p>
            <p class="verse"><strong>19</strong> ’E nō reira ’ua ’ite ho’i tātou ē, i tō te mau ’āti Lamana fa’afāriuhia ’ia ti’aturi ’e ’ia ’ite i te parau mau, ’ua ha’apa’o maita’i rātou, ’e ’ua ti’a ia rātou ’ia fa’a’oroma’i i te māuiui ē tae roa atu i te pohera’a, ma te rave ’ore i te hara ; ’e nō reira ’ua ’ite tātou ē, ’ua tanu rātou i tā rātou mau mauha’a nō te hau, ’oia ho’i ’ua tanu rātou i tā rātou mau mauha’a tama’i ’ia tupu te hau.</p>
            <p class="verse"><strong>20</strong> ’E i muri a’era, ’ua fa’aineine tō rātou mau taea’e, te mau ’āti Lamana nō te ’arora’a, ’e ’ua haere atu rātou i ni’a i te fenua ra nō Nephi nō te ’ōpua ’ia taparahi i te ari’i, ’e nō te tu’u i te tahi ’ē ’ei mono nōna, ’e nō te ha’amou ato’a i te mau ta’ata o Aneti-Nephi-Lehi i ni’a i te fenua.</p>
            <p class="verse"><strong>21</strong> I teienei, ’ia ’ite a’era te mau ta’ata ē, tē haere mai ra rātou nō te tama’i ia rātou, ’ua haere atu ra rātou nō te fārerei ia rātou, ’e ’ua tāhopu ihora rātou i raro i te repo i mua ia rātou ra, ’e ’ua ha’amata ihora i te pi’i atu i te i’oa o te Fatu ; ’e ’ua nā reira ho’i rātou ’a ha’amata ai te mau ’āti Lamana i te tā’iri mai ia rātou ’e i te taparahi mai ia rātou i te ’o’e.</p>
            <p class="verse"><strong>22</strong> ’E ’aita roa rātou i ’aro atu, ’e nō reira ’ua taparahi rātou hō’ē tauatini ’e e pae o tō rātou mau ta’ata ; ’e ’ua ’ite tātou ē, ’ua ha’amaita’ihia rātou, i te mea ē ’ua haere atu rātou e pārahi i pīha’i iho i tō rātou ra Atua.</p>
            <p class="verse"><strong>23</strong> I teienei, ’ia ’ite a’era te mau ’āti Lamana ē ’aita roa tō rātou mau taea’e e horo ’ē atu i te ’o’e, ’e ’aita ato’a rātou e fāriu i te rima ’atau ’e i te rima ’aui, ’āre’a rā ’ua tīpapa noa rātou i raro ’e ’ia pohe, ’e ’ia ha’amaita’i noa i te Atua ’a pohe ai rātou i te ’o’e ra—</p>
            <p class="verse"><strong>24</strong> I teienei, ’ia ’ite a’era te mau ’āti Lamana i te reira, ’ua fa’aea ihora rātou i te taparahi ia rātou ; ’e e rave rahi ’o tei ’oto rahi tō rātou ’ā’au nō tō rātou mau taea’e i pohe i te ’o’e, ’e ’ua tātarahapa ihora rātou i te mau mea tā rātou i rave.</p>
            <p class="verse"><strong>25</strong> ’E i muri a’era, ’ua fa’aru’e ihora rātou i tā rātou mau mauha’a tama’i i raro, ’e ’aita rātou e rave fa’ahou i te reira, nō te mea ’ua putapū roa rātou nō te mau taparahira’a ta’ata tā rātou i rave ; ’e ’ua tāhopu ihora rātou mai tō rātou mau taea’e i tāhopu ra, ma te ti’aturi i te aroha o te feiā i fa’ateitei i tō rātou rima nō te taparahi mai ia rātou.</p>
            <p class="verse"><strong>26</strong> ’E i muri a’era, i taua mahana ra, ’ua hau atu te rahi o te mau ta’ata i ’āmui mai i te feiā o te Atua i te mau ta’ata i taparahihia ; ’e te feiā i taparahihia e feiā parauti’a ïa rātou, nō reira ’ua ’ite pāpū tātou ē ’ua fa’aorahia rātou.</p>
            <p class="verse"><strong>27</strong> ’E ’aita roa te hō’ē ta’ata parauti’a ’ore i taparahihia i rotopū ia rātou ; ’āre’a rā ’ua hau atu i te tauatini ta’ata tei fa’afāriuhia mai i te ’ite i te parau mau ; nō reira tē ’ite nei tātou ē, tē ’ohipa ra te Fatu nā roto i te mau rāve’a e rave rahi nō te fa’aorara’a i tōna mau ta’ata.</p>
            <p class="verse"><strong>28</strong> I teienei, te pae rahi roa o te mau ’āti Lamana i taparahi i tō rātou ra mau taea’e, e mau ’āti Amaleka ’e e mau ’āti Amulona rātou, ’e nō te fa’anahora’a a tō Nehora ho’i te pae rahi o rātou.</p>
            <p class="verse"><strong>29</strong> I teienei, i rotopū i te mau ta’ata ato’a i ’āmui mai i te mau ta’ata o te Fatu, ’aita roa ïa te hō’ē nō roto mai i te mau ’āti Amaleki, ’e te mau ’āti Amulona, ’e nō te fa’anahora’a a Nehora, e mau hua’ai mau rā rātou nō Lamana ’e Lemuela.</p>
            <p class="verse"><strong>30</strong> ’E nō te reira tē ’ite pāpū nei tātou ē, ’ia ha’amāramarama-ana’e-hia te tahi mau ta’ata e te Vārua o te Atua, ’e ’ia noa’a ia rātou te ’ite rahi i te mau mea nō te parauti’a, ’e i muri iho ’a topa ai i roto i te hara ’e te ’ōfatira’a ture, e riro rātou ’ei feiā ’eta’eta atu, ’e e riro tō rātou huru ’ei mea ’ino roa atu i tō rātou huru hou rātou i ’ite ai i teie nei mau mea.</p>
            <p class="verse">’Ua parare te mau hāmani-’ino-ra’a a te mau ’āti Lamana—’Ua mou te hua’ai o te mau tahu’a o Noa mai tei tohuhia e Abinadi—E rave rahi mau ’āti Lamana i fa’afāriuhia ’e ’ua ’āmui atu rātou i te mau ta’ata nō Aneti-Nephi-Lehi—’Ua ti’aturi rātou i te Mesia ’e ’ua ha’apa’o i te ture a Mose. Fātata 90–77H.M.</p>
            <p class="verse">=== Alma Chapitre 25 ===</p>
            <p class="verse"><strong>1</strong> ’E inaha, i teienei, i muri a’era, ’ua rahi roa te riri o taua mau ’āti Lamana ra nō te mea ’ua taparahi rātou i tō rātou mau taea’e ; nō reira ’ua tapu ihora ’ia tāho’o atu i te mau ’āti Nephi ; ’e ’aita a’era rātou i tāmata fa’ahou ’ia taparahi i te mau ta’ata o te Aneti-Nephi-Lehi i taua taime ra.</p>
            <p class="verse"><strong>2</strong> ’Āre’a rā ’ua arata’i mai ra rātou i tō rātou mau nu’u fa’ehau i te mau hiti nō te fenua ra nō Zarahemela, ’e ’ua ’aro atu ra rātou i te mau ta’ata e pārahi ra i te fenua ra nō Amoniha ’e ’ua ha’amou ia rātou.</p>
            <p class="verse"><strong>3</strong> ’E i muri iho i te reira, e rave rahi tā rātou mau tama’ira’a i te mau ’āti Nephi, ’e ’ua ti’avaruhia ’e ’ua taparahihia ho’i rātou.</p>
            <p class="verse"><strong>4</strong> ’E i rotopū i te mau ’āti Lamana i taparahihia, nō roto mai ïa te pae rahi roa i te hua’ai o Amulona ’e tōna ra mau taea’e, ’e e mau tahu’a ho’i rātou nā Noa, ’e ’ua taparahihia rātou e te rima o te mau ’āti Nephi.</p>
            <p class="verse"><strong>5</strong> ’E ’ua horo atu ra te toe’a ’o rātou i te mēdēbara i te hiti’a o te rā, ’e i muri iho i tō rātou harura’a i te mana ’e te ha’amanara’a i ni’a a’e i te mau ’āti Lamana, ’ua ha’amou ihora rātou i te mau ’āti Lamana e rave rahi i te auahi nō tō rātou ti’aturira’a—</p>
            <p class="verse"><strong>6</strong> Nō te pae rahi ho’i o rātou, i muri iho i tō rātou mau pau rahi ’e te mau ’ati e rave rahi ho’i, ’ua tūra’ihia rātou ’ia ha’amana’o i te mau parau tā Aarona ’e tōna ra mau taea’e i a’o atu ia rātou i tō rātou ra fenua ; nō reira ’ua tupu ihora tō rātou ti’aturi ’ore i te mau peu tumu a tō rātou ra mau metua, ’e ’ia ti’aturi i te Fatu, ’e nāna i hōro’a mai i te mana rahi i te mau ’āti Nephi ; ’e nō reira e rave rahi tō rātou tei fa’afāriuhia i roto i te mēdēbara.</p>
            <p class="verse"><strong>7</strong> ’E i muri a’era, ’ua fa’aue atu ra rātou, ’oia ho’i te mau tāvana nō te toe’a nō te hua’ai o te mau tamari’i a Amulona ra, ’ia taparahihia rātou, ’oia ïa, te mau ta’ata ato’a i ti’aturi i taua mau mea nei.</p>
            <p class="verse"><strong>8</strong> I teienei, nā taua taparahira’a ra i fa’ati’arepu i te riri i roto i tō rātou mau taea’e e rave rahi ; ’e ’ua tupu ihora te mārōra’a i roto i te mēdēbara ; ’e ’ua ha’amata ihora te mau ’āti Lamana i te ’imi i te hua’ai o Amulona ’e tōna ra mau taea’e ’e ’ua ha’amata ihora i te taparahi ia rātou, ’e ’ua horo atu ra rātou i roto i te mēdēbara i te hiti’a o te rā.</p>
            <p class="verse"><strong>9</strong> ’E inaha, ’ua ’imihia rātou e te mau ’āti Lamana i teie nei mahana. Nō reira ’ua tupu mau atu ra te mau parau a Abinadi, ’o tāna i parau nō ni’a i te hua’ai o te mau tahu’a ’o tei tītau ’ia ha’apohe iāna i te auahi.</p>
            <p class="verse"><strong>10</strong> ’Ua parau ho’i ’oia ia rātou : Tā ’outou e rave mai iā’u nei, e taipe ïa nō te mau mea e tupu a muri atu.</p>
            <p class="verse"><strong>11</strong> ’E i teienei, ’o Abinadi te ta’ata mātāmua i pohe i te auahi nō tōna ti’aturi i te Atua ; i teienei o teie te aura’a nō tāna parau, ’e e rave rahi te ta’ata e pohe i te auahi mai iāna i pohe ra.</p>
            <p class="verse"><strong>12</strong> ’E ’ua parau atu ’oia i te mau tahu’a o Noa, ’e nā tō rātou hua’ai e taparahi i te mau ta’ata e rave rahi mai iāna e taparahihia ra, ’e e ha’apurara-roa-hia rātou ’e e taparahihia ho’i, mai te māmoe tīa’i ’ore i a’ua’uhia ’e i taparahihia ho’i e te mau ’ānimara taehae ra ; ’e i teienei, inaha, ’ua tupu mau atu ra taua mau parau nei, ’ua ti’avaruhia rātou e te mau ’āti Lamana, ’e ’ua a’ua’uhia, ’e ’ua taparahihia.</p>
            <p class="verse"><strong>13</strong> ’E i muri a’era, ’ia ’ite a’era te mau ’āti Lamana ē, ’aita roa e ti’a ia rātou ’ia ha’avī atu i te mau ’āti Nephi, ’ua ho’i fa’ahou atu ra rātou i tō rātou iho fenua ; ’e e rave rahi tō rātou tei haere mai e pārahi i te fenua ra nō Isema’ela, ’e i te fenua ra nō Nephi ; ’e ’ua ’āmui mai rātou i te mau ta’ata o te Atua, ’oia ho’i i te mau ta’ata nō Aneti-Nephi-Lehi.</p>
            <p class="verse"><strong>14</strong> ’E ’ua tanu ato’a ihora rātou i tā rātou mau mauha’a tama’i, mai tā tō rātou mau taea’e i nā reira, ’e ’ua riro a’era rātou ’ei feiā parauti’a ; ’e ’ua haere rātou nā te ’ē’a o te Fatu, ’e ’ua ha’apa’o ho’i i tāna mau fa’auera’a ’e tāna mau ture.</p>
            <p class="verse"><strong>15</strong> ’Oia ïa, ’ua ha’apa’o rātou i te ture a Mose ; ’e e mea ti’a roa ho’i ia rātou ’ia ha’apa’o noa i te ture a Mose, nō te mea ’aita ā te reira i fa’atupuhia. ’E ’a vai noa ai rātou i raro a’e i te ture a Mose, tē hi’o ra rātou i mua i te taera’a mai o te Mesia, i te mana’ora’a ē, e taipe te ture a Mose nō tōna taera’a mai, ’e i te ti’aturira’a ē, ’ia ha’apa’o ā rātou i taua mau ’ohipa ra e ’itehia e te mata e ti’a ai, ē tae noa atu i te tau e fa’a’itehia mai ai ’oia ia rātou ra.</p>
            <p class="verse"><strong>16</strong> I teienei, ’aita rātou i mana’o ē, e tae mai te fa’aorara’a nā roto i te ture a Mose ; ’āre’a rā ’ua ha’apūai te ture a Mose i tō rātou fa’aro’o i te Mesia ; ’e nō te reira ’ua tāpe’a rātou i te ti’aturi nā roto i te fa’aro’o ē tae noa atu i te fa’aorara’a mure ’ore, ma te ti’aturi i te vārua nō te tohu, ’o tei fa’a’ite mai i te mau mea e tupu a muri atu.</p>
            <p class="verse"><strong>17</strong> ’E i teienei, inaha, ’ua ’oa’oa rahi roa Amona, ’e Aarona, ’e Omonera, ’e Himeni, ’e tō rātou mau taea’e, nō te ’ohipa manuia tā rātou i rave i rotopū i te mau ’āti Lamana, i te ’itera’a ē, ’ua hōro’a mai te Fatu ia rātou i tei au i tā rātou mau pure, ’e ’ua fa’atupu mau ho’i ’oia i tāna parau ia rātou i roto i te mau mea ato’a.</p>
            <p class="verse">Tē ’oa’oa nei Amona i te Fatu—’Ua ha’apūaihia te feiā ha’apa’o maita’i e te Fatu ’e ’ua fāri’i rātou i te ’ite—Nā roto i te fa’aro’o e ti’a ai i te mau ta’ata ’ia ’āfa’i mai i te mau ta’ata e rave rahi tauatini i te tātarahapa—Tei te Atua ra te tā’āto’ara’a nō te mana ’e ’ua ’ite ’oia i te mau mea ato’a. Fātata e 90–77H.M.</p>
            <p class="verse">=== Alma Chapitre 26 ===</p>
            <p class="verse"><strong>1</strong> ’E i teienei, ’o teie te mau parau a Amona i tōna ra mau taea’e, i te nā-’ō-ra’a ē : E tō’u mau taea’e, inaha, tē parau atu nei au ia ’outou na, e aha te tumu rahi ’ua ’oa’oa tātou ; e ti’a ānei ia tātou ’ia mana’o ē, mai tō tātou ha’amatara’a mai mai te fenua mai ra i Zarahemela, ’e e hōro’a noa mai te Atua i te tahi mau ha’amaita’ira’a rahi roa ia tātou nei ?</p>
            <p class="verse"><strong>2</strong> ’E i teienei, tē ui nei au, e aha ïa te mau ha’amaita’ira’a rahi tāna i hōro’a mai ia tātou nei ? E ti’a ānei ia ’outou ’ia fa’a’ite mai ?</p>
            <p class="verse"><strong>3</strong> Inaha, e pāhono ïa vau nō ’outou ; i vai na ho’i tō tātou mau taea’e, te mau ’āti Lamana i roto i te pōiri, ’oia ïa, i te ’āpo’o pōiri ta’ota’o roa, inaha rā, e hia rahira’a tō rātou tei fa’afāriuhia mai ’ia ’ite i te māramarama māere o te Atua ! ’E ’o teie te ha’amaita’ira’a i hōro’ahia mai ia tātou nei, ’o tātou i riro ’ei mau mauha’a i roto i te rima o te Atua nō te fa’atupu i teie ’ohipa rahi.</p>
            <p class="verse"><strong>4</strong> Inaha, e rave rahi tauatini tō rātou e ’oa’oa nei, ’e tei fa’afāriuhia mai i roto i te nana a te Atua.</p>
            <p class="verse"><strong>5</strong> Inaha, ’ua ineine te ’āua nō te ’auhune, ’e e ao ho’i tō ’outou i te mea ē ’ua fa’a’ohipa ’outou i te mauha’a ’ō’oti, ’e ’ua ’ō’oti ma tō ’outou pūai, ’oia ïa, ’e ’ua rave ’outou i te ’ohipa i te mahana tā’āto’a ; ’e ’a hi’o na i te rahi o tā ’outou mau ruru sītona ! ’E e ha’apu’ehia te reira i roto i te mau fare vaira’a mā’a, ’ia ’ore ’ia māu’a.</p>
            <p class="verse"><strong>6</strong> ’Oia ïa, e’ita rātou e ha’ama’irihia i raro e te vero i te mahana hope’a ra ; ’oia ïa, e’ita ato’a ho’i e mahiti i te mau pūāhiohio ; ’āre’a rā ’ia tae mai te vero e ha’apu’e-’āmui-hia rātou i tō rātou vāhi, ’ia ’ore te vero ’ia tae noa mai i roto ia rātou ra ; ’oia ïa ; ’e e ’ore ho’i rātou e puhipuhihia e te mau mata’i pūai i te vāhi tā te ’enemi e hina’aro ’ia ’āfa’i atu ia rātou.</p>
            <p class="verse"><strong>7</strong> Inaha rā, tei roto rātou i te rima o te Fatu nō te ’auhune, ’e nōna ho’i rātou, ’e nāna rātou e fa’ati’a i ni’a i te mahana hope’a ra.</p>
            <p class="verse"><strong>8</strong> ’Ia fa’ahanahanahia te i’oa o tō tātou Atua ; ’ia hīmene tātou nō te ’ārue iāna, ’oia ïa, ’ia ha’amaita’i tātou i tōna ra i’oa mo’a, e ’ohipa parauti’a tāna e rave i teie nei ē a muri noa atu.</p>
            <p class="verse"><strong>9</strong> ’Āhiri ho’i ’aita tātou i haere mai i rāpae i te fenua ra nō Zarahemela, ’ua ’ī roa ā ïa tō tātou mau taea’e here-rahi-hia, ’o tei here rahi mai ia tātou nei, i te ’ino’ino ia tātou i teienei ā, ’oia ïa, ’e ’ua vai noa ho’i ïa rātou ’ei mau ta’ata ’ē i te Atua i teienei ā.</p>
            <p class="verse"><strong>10</strong> ’E i muri a’era, ’ia fa’aoti a’era Amona i te parau i teie nei mau parau, ’ua ’avau mai ra tōna taea’e o Aarona iāna, ’ua nā ’ō mai ra : E Amona, tē mata’u nei au ’o te ’umehia ’oe e tō ’oe na ’oa’oa i te fa’aahaahara’a.</p>
            <p class="verse"><strong>11</strong> ’Āre’a rā ’ua parau atu ra Amona iāna : ’Aita vau i fa’aahaaha i tō’u iho nei pūai, ’e ’aore ho’i i tō’u iho nei pa’ari ; inaha rā, ’ua ’ī au i te ’oa’oa, ’oia ïa, ’ua ’ī roa tō’u nei ’ā’au i te ’oa’oa, ’e tē poupou nei au i tō’u ra Atua.</p>
            <p class="verse"><strong>12</strong> ’Oia ïa, ’ua ’ite au ē, e mea faufa’a ’ore au ; i tō’u nei pūai e mea paruparu vau ; nō reira, e ’ore roa vau e fa’aahaaha i roto iā’u iho, e fa’ahanahana rā vau i tō’u ra Atua, nā roto ho’i i tōna ra pūai ’ua ti’a iā’u ’ia rave i te mau mea ato’a ; ’oia ïa, inaha, e rave rahi mau semeio tā tātou i rave i teie nei fenua, ’e nō reira e ’ārue tātou i tōna i’oa ē a muri noa atu.</p>
            <p class="verse"><strong>13</strong> Inaha, e hia rahira’a tauatini o tō tātou mau taea’e tei tātarahia mai e ana i te mau ’ati o hade ra ; ’e ’ua roa’a ia rātou te hina’aro ’ia hīmene i te aroha fa’aora, nō te mea tei roto ia tātou nei te mana nō tāna ra parau ; nō reira, ’aita ānei e tumu rahi e ti’a ai ia tātou ’ia ’oa’oa ?</p>
            <p class="verse"><strong>14</strong> ’Oia ïa, tē vai nei te tumu ’ua ti’a roa ia tātou ia ’ārue iāna ē a muri noa atu, ’o ’oia ho’i te Atua Teitei Roa, ’e nāna i tātara mai i tō tātou mau taea’e i te ru’uru’ura’a nō te mau fifi o hade ra.</p>
            <p class="verse"><strong>15</strong> ’Oia ïa, ’ua ha’a’ati-roa-hia na rātou i te pōiri ’e te pohe mure ’ore ; inaha rā, ’ua arata’i mai ’oia ia rātou i roto i tōna ra māramarama mure ’ore, ’oia ïa, i roto i te fa’aorara’a mure ’ore ; ’e ’ua ha’a’ati-roa-hia rātou i te maita’i fāito ’ore o tōna ra aroha ; ’oia ïa, i riro na ho’i tātou ’ei mau mauha’a i roto i tōna ra rima i te ravera’a i teie ’ohipa rahi ’e te māere.</p>
            <p class="verse"><strong>16</strong> Nō reira, ’ia fa’ahanahana tātou, ’oia ïa, e fa’ahanahana tātou i te Fatu ; ’oia ïa, e ’oa’oa tātou, i te mea ’ua ’ī roa tō tātou ’ā’au i te ’oa’oa ; ’oia ïa, e ’ārue tātou i tō tātou Atua ē a muri noa atu. Inaha, ’o vai ïa te ti’a iāna ’ia fa’arahi roa atu i te fa’ahanahanara’a i te Fatu ? ’Oia ïa, ’o vai ho’i ïa tē ti’a ’ia fa’arahi roa atu i te parau maita’i nō tōna ra mana rahi, ’e tōna ra aroha, ’e tōna ra fa’a’oroma’ira’a roa i te mau tamari’i a te ta’ata nei ? Inaha, tē parau atu nei au ia ’outou, e ’ore roa e ti’a iā’u ’ia fa’a’ite atu i te hō’ē vāhi iti a’e nō tō’u nei mana’o.</p>
            <p class="verse"><strong>17</strong> ’O vai ïa te ta’ata i mana’o na ē, ’ua aroha rahi roa mai te Atua ia tātou, ’e nō reira ’ua haru mai ’oia ia tātou mai roto mai i tō tātou huru ’ino rahi, ’e te hara, ’e te vi’ivi’i ?</p>
            <p class="verse"><strong>18</strong> Inaha, ’ua haere ti’a noa atu tātou i roto i te riri ’ū’ana, ’e te parau ha’amata’u rahi nō te ha’amou i tāna ’ēkālesia.</p>
            <p class="verse"><strong>19</strong> ’E teienei, nō te aha ho’i ïa ’aita ’oia i tu’u noa atu ia tātou i te pohe ri’ari’a, ’oia ïa, nō te aha ho’i ’aita ’oia i tu’u noa mai i te ’o’e nō tāna ra parauti’a ’ia ma’iri mai i ni’a iho ia tātou, ’e ’ia huri atu ia tātou i roto i te ’ati mure ’ore ?</p>
            <p class="verse"><strong>20</strong> ’Auē ho’i ē, e au atu ra ē tē fa’ata’a-’ē-hia nei tō’u nei ’ā’au i tō’u nei mana’ora’a. Inaha, ’aita roa ’oia i fa’atae mai i tāna ra utu’a parauti’a i ni’a iho ia tātou, nā roto rā i tōna ra aroha rahi ’ua arata’i mai ’oia ia tātou i rāpae i taua ’āpo’o mure ’ore nō te pohe ’e te mamae, ē tae atu ai i te fa’aorara’a o tō tātou vārua.</p>
            <p class="verse"><strong>21</strong> ’E i teienei, inaha, e tō’u mau taea’e, ’o vai ho’i ïa te ta’ata nei tei ’ite i teie mau mea ? Tē parau atu nei au ia ’outou na, ’aita roa ïa e ta’ata tei ’ite i teie mau mea, maori rā ’o te ta’ata ’ā’au tātarahapa.</p>
            <p class="verse"><strong>22</strong> ’Oia ïa, ’o ’oia ’o tē tātarahapa ’e tē fa’a’ohipa i te fa’aro’o, ’e ’o tē fa’atupu mai i te ’ohipa maita’i, ’e ’o tē pure tāmau noa ma te fa’aea ’ore—e hōro’ahia ïa iāna ’ia ’ite i te mau parau ’aro a te Atua ; ’oia ïa, e hōro’ahia ïa iāna ’ia heheu mai i te mau mea ’o tei ’ore ā i heheuhia mai ; ’oia ïa, ’e e hōro’ahia mai ïa iāna ’ia fa’afāriu mai i te mau ta’ata e rave rahi tauatini i te tātarahapara’a, mai tei hōro’ahia mai ia tātou ’ia fa’afāriu mai i teie mau taea’e tō tātou i te tātarahapara’a.</p>
            <p class="verse"><strong>23</strong> I teienei, tē ha’amana’o ra ānei ’outou, e tō’u mau taea’e ē, ’ua parau atu tātou i tō tātou mau taea’e i te fenua ra nō Zarahemela, ’e e haere atu tātou i te fenua ra nō Nephi, nō te a’o atu i tō tātou mau taea’e i te mau ’āti Lamana, ’e ’ua ’ata’ata mai ra rātou ma te tāhitohito mai ia tātou ?</p>
            <p class="verse"><strong>24</strong> ’E ’ua parau mai ho’i rātou ia tātou ē : tē mana’o ra ānei ’outou ē, e ti’a ia ’outou ’ia fa’afāriu mai i te mau ’āti Lamana ’ia ’ite i te parau mau ? Tē mana’o ra ānei ’outou ē, e ti’a ia ’outou ’ia fa’afāriu mai i te mau ’āti Lamana ’ia ’ite i te tano ’ore nō te mau peu tumu a tō rātou mau metua, ’a riro ai rātou ’ei feiā ’ā’au ’eta’eta ; tei ’oa’oa tō rātou ’ā’au ’ia ha’amani’i i te toto ; e tei rave noa i te mau ’ohipa ’ī’ino roa i te mau mahana nō tō rātou orara’a ; ’e tō rātou mau ’ē’a ’o te ’ē’a ïa o te ta’ata ’ōfati ture mai te ha’amatara’a mai ā ? I teienei, e tō’u mau taea’e, ’a ha’amana’o ’outou ē, ’o teie ïa tā rātou parau.</p>
            <p class="verse"><strong>25</strong> ’E ’oia fa’ahou, ’ua parau ato’a mai rātou : E rave tātou i te mau mauha’a tama’i nō te ’aro atu ia rātou, ’ia ha’amou tātou ia rātou ’e tā rātou mau ’ohipa ’ī’ino i te fenua nei, ’o te tae mai rātou nō te ha’avī ’e nō te ha’amou ia tātou.</p>
            <p class="verse"><strong>26</strong> Inaha rā, e tō’u mau taea’e here, ’ua haere mai tātou i roto i te mēdēbara nei, ’eiaha nō te ’ōpua ’ia taparahi i tō tātou mau taea’e, nō te ’ōpua rā penei a’e ’o te fa’aora tātou i te tahi pae iti o rātou.</p>
            <p class="verse"><strong>27</strong> I teienei, ’ua ’oto a’era tō tātou ’ā’au, ’e ’ua fātata a’era tātou i te ho’i, inaha, ’ua tāmāhanahana mai ra te Fatu ia tātou, ’e ’ua nā ’ō mai ra : ’A haere atu i rotopū i tō ’outou mau taea’e i te mau ’āti Lamana, ’e ’a fa’a’oroma’i i tō ’outou mau ’ati, ’e nā’u ’outou e ha’amanuia i reira.</p>
            <p class="verse"><strong>28</strong> ’E i teienei, inaha, ’ua haere mai nei tātou, ’e tei rotopū ho’i tātou ia rātou ; ’e ’ua fa’a’oroma’i māite ho’i tātou i tō tātou mau ’ati, ’e ’ua fa’a’oroma’i tātou i te mau huru pohe ato’a ; ’oia ïa, ’ua hāhaere ho’i tātou i terā fare ’e i terā fare, i te ti’aturira’a i te aroha o tō teie nei ao—’eiaha i te aroha o teie nei ao ana’e, i te aroha rā o te Atua.</p>
            <p class="verse"><strong>29</strong> ’E ’ua tomo atu tātou i roto i tō rātou mau fare ’e ’ua ha’api’i ia rātou, ’e ’ua ha’api’i tātou ia rātou i roto i tō rātou mau aroā ; ’oia ïa, ’ua ha’api’i tātou ia rātou i ni’a i tō rātou mau ’āivi ; ’e ’ua tomo ato’a atu tātou i roto i tō rātou mau hiero ’e tō rātou mau sunago ’e ’ua ha’api’i ia rātou ; ’e ’ua ti’avaruhia tātou i rāpae, ’e ’ua vahavahahia, ’e ’ua tūtuhahia mai tātou, ’e ’ua tā’irihia tō tātou mau pāpāri’a ; ’e ’ua pēhihia tātou i te ’ōfa’i, ’e ’ua ru’uru’uhia i te mau taura pa’ari, ’e ’ua hurihia i roto i te fare tāpe’ara’a ; ’e nā roto i te mana ’e te pa’ari o te Atua ’ua fa’aora-fa’ahou-hia mai tātou nei.</p>
            <p class="verse"><strong>30</strong> ’E ’ua fa’a’oroma’i tātou i te mau huru ’ati ato’a, penei a’e ’o te riro tātou ’ei rāve’a nō te fa’aora i te tahi mau ta’ata ; ’e ’ua mana’o ihora tātou ē, e ’ī roa tātou i te ’oa’oa mai te mea e riro noa atu tātou ’ei rāve’a nō te fa’aora i te tahi mau ta’ata.</p>
            <p class="verse"><strong>31</strong> I teienei, inaha, e ti’a ia tātou ’ia hi’o atu ’e ’ia ’ite i te mau hotu nō tā tātou mau ’ohipa ; e mea iti ānei te reira ? Tē parau atu nei au ia ’outou na, ’Aita roa, e rave rahi rā, ’oia ïa e ti’a ia tātou ’ia ’ite i tō rātou ha’avare ’ore, nō tō rātou here i tō rātou mau taea’e ’e ia tātou ato’a ho’i.</p>
            <p class="verse"><strong>32</strong> Inaha ho’i, ’ua ti’a roa ia rātou ’ia pūpū i tō rātou ihora ora, i te taparahi atu i te hō’ē noa atu o tō rātou ’enemi ; ’e ’ua tanu rātou i tā rātou mau mauha’a tama’i i raro roa i te repo, nō tō rātou i here i tō rātou ra mau taea’e.</p>
            <p class="verse"><strong>33</strong> ’E i teienei, inaha, tē parau atu nei au ia ’outou, tē vai ra ānei te aroha rahi mai te reira i te fenua ato’a nei ? Inaha, tē parau atu nei au ia ’outou, ’Aita, ’aita roa ïa e aroha rahi mai te reira i rotopū i te mau ’āti Nephi.</p>
            <p class="verse"><strong>34</strong> Inaha ho’i, e rave rātou i tā rātou mau mauha’a tama’i nō te ’aro atu i tō rātou mau taea’e ; ’aita rātou i tu’u ia rātou iho ’ia taparahihia. Inaha rā, e hia rahira’a tō teie nei mau ta’ata tei tu’u ia rātou iho ’ia taparahihia ; ’e ’ua ’ite tātou ē, ’ua reva atu rātou i tō rātou ra Atua, nō tō rātou aroha ’e te au ’ore i te hara.</p>
            <p class="verse"><strong>35</strong> I teienei, ’aita ānei e tumu ti’a roa ia tātou ’ia ’oa’oa ? ’Oia ïa, tē parau atu nei au ia ’outou na, ’aita roa e ti’a i te mau ta’ata mai te ha’amatara’a mai ā o te ao nei ’ia ’oa’oa mai tā tātou e ’oa’oa nei ; ’oia ïa, tē tupu noa ra tō’u ’oa’oa ē tae atu i te fa’ateiteira’a i tō’u ra Atua ; tei iāna ho’i te mana pā’āto’a, ’e te pa’ari pā’āto’a, ’e te ’ite pā’āto’a ; ’ua māramarama ’oia i te mau mea pā’āto’a, ’e e Atua aroha ’oia, ē tae atu i te fa’aorara’a ia rātou ’o tē tātarahapa ’e tē ti’aturi i tōna ra i’oa.</p>
            <p class="verse"><strong>36</strong> I teienei, mai te mea e parau fa’ateitei te reira, e nā reira ā vau i te fa’ateitei ; o teie ho’i tō’u ora ’e tō’u māramarama, tō’u ’oa’oa ’e tō’u fa’aorara’a, ’e te rāve’a nō te fa’aora iā’u i te ’ati mure ’ore. ’Oia ïa, ’ia fa’ahanahanahia te i’oa o tō’u ra Atua ’o tei ha’amana’o i teie nei feiā, te hō’ē ’āma’a nō te tumu rā’au o ’Īserā’ela, ’e tei mo’e na i te tumu mau i te hō’ē fenua ’ē ; ’oia ïa, tē parau nei au, ’ia fa’ahanahanahia te i’oa o tō’u ra Atua ’o tei ha’amana’o māite ia tātou, te mau ta’ata purutia i te hō’ē fenua ’ē.</p>
            <p class="verse"><strong>37</strong> I teienei, e tō’u mau taea’e, tē ’ite nei tātou ē, tē ha’amana’o ra te Atua i te mau ta’ata ato’a i te mau fenua ato’a ; ’oia ïa, ’ua tai’ohia tōna ra mau ta’ata e ana, ’e tei ni’a iho tōna ra ’ā’au aroha i te mau fenua ato’a. I teienei, ’o teie tō’u nei ’oa’oa, ’e tā’u ra ho’i ha’amāuruurura’a rahi ; ’oia ïa, e ha’amāuruuru atu ā vau i tō’u ra Atua ē a muri noa atu. ’Āmene.</p>
            <p class="verse">’Ua fa’aue te Fatu ia Amona ’ia arata’i i te mau ta’ata o Aneti-Nephi-Lehi i te vāhi pe’ape’a ’ore—I tō Amona fārereira’a ia Alama, ’ua hau roa atu tōna ’oa’oa i tōna pūai—’Ua hōro’a te mau ’āti Nephi i te fenua ra nō Ieresona i te mau ta’ata nō Aneti-Nephi-Lehi—’Ua pi’ihia rātou te mau ta’ata nō Amona. Fātata 90–77H.M.</p>
            <p class="verse">=== Alma Chapitre 27 ===</p>
            <p class="verse"><strong>1</strong> I teienei, i muri a’era, ’ia hope a’era te mau ’arora’a e rave rahi tā te mau ’āti Lamana i ’aro atu i te mau ’āti Nephi nō te ha’amou ia rātou, ’ua ’ite a’era rātou ē, e mea faufa’a ’ore ’ia tītau ’ia ha’amou ia rātou, ’ua ho’i fa’ahou a’era rātou i te fenua ra nō Nephi.</p>
            <p class="verse"><strong>2</strong> ’E i muri a’era, ’ua riri roa a’era te mau ’āti Amaleka nō tō rātou pau rahi. ’E ’ia ’ite a’era rātou ē, ’aita roa e ti’a ia rātou ’ia tāho’o i te mau ’āti Nephi, ’ua ha’amata ihora rātou i te fa’ati’arepu i te mau ta’ata ’ia riri atu i tō rātou mau taea’e, i te mau ta’ata o Aneti-Nephi-Lehi ; nō reira ’ua ha’amata fa’ahou ihora rātou i te taparahi ia rātou.</p>
            <p class="verse"><strong>3</strong> I teienei, ’ua pāto’i fa’ahou teie feiā ’ia rave i tā rātou mau mauha’a tama’i, ’e ’ua vaiiho noa rātou ia rātou iho ’ia taparahihia mai te au i te hina’aro o tō rātou ra mau ’enemi.</p>
            <p class="verse"><strong>4</strong> I teienei, ’ia ’ite a’era Amona ’e tōna ra mau taea’e i te ’ohipa taparahira’a e ravehia ra i rotopū i te feiā i here-rahi-hia e rātou ra, ’e te feiā ho’i i here rahi mai ia rātou—’e ’ua hāmani-maita’i-hia ho’i rātou mai te mea ē, e mau melahi rātou i tonohia mai nō ’ō mai i te Atua ra nō te fa’aora ia rātou i te pohe mure ’ore—no reira, ’ia ’ite a’era Amona ’e tōna mau taea’e i taua ’ohipa taparahira’a rahi ra, ’ua tupu ihora tō rātou aroha i roto ia rātou, ’e ’ua nā ’ō atu ra rātou i te ari’i :</p>
            <p class="verse"><strong>5</strong> E ha’aputuputu ’āmui mai tātou i teie nei mau ta’ata o te Fatu, e haere atu tātou i raro i te fenua ra nō Zarahemela, i tō tātou ra mau taea’e i te mau ’āti Nephi, ’e ’ia ma’ue ’ē atu i te rima o tō tātou ra mau ’enemi, ’ia ’ore tātou ’ia taparahihia.</p>
            <p class="verse"><strong>6</strong> ’Āre’a rā ’ua parau mai ra te ari’i ia rātou : Inaha, e ha’amou te mau ’āti Nephi ia mātou, nō te mau hara ’e te taparahira’a ta’ata tā mātou i rave ia rātou ra.</p>
            <p class="verse"><strong>7</strong> ’E ’ua parau atu ra Amona : E haere au e ani atu i te Fatu, ’e mai te mea e parau mai ’oia ia tātou, ’a haere atu i raro i tō tātou ra mau taea’e, e haere mai ānei ’outou ?</p>
            <p class="verse"><strong>8</strong> ’E ’ua parau mai ra te ari’i iāna : ’Ē, mai te mea e parau mai te Fatu ia mātou ’ia haere, e haere ïa mātou i raro i tō tātou ra mau taea’e, ’e e fa’ariro mātou ia mātou ’ei tītī nā rātou ē tae noa atu ’ua fa’a’āfaro mātou i te mau ’ohipa taparahira’a ta’ata e rave rahi ’e te mau hara e rave rahi tā mātou i rave i ni’a iho ia rātou.</p>
            <p class="verse"><strong>9</strong> ’Āre’a rā ’ua parau atu ra Amona iāna : ’Aita teie i au i te ture a tō tātou mau taea’e, ’o tei fa’ati’ahia e tō’u ra metua tāne, ’oia ho’i, ’ia vai tītī te ta’ata i rotopū ia rātou ; nō reira, e haere tātou i raro ma te ti’aturi i te aroha o tō tātou mau taea’e.</p>
            <p class="verse"><strong>10</strong> ’Āre’a rā ’ua parau mai ra te ari’i iāna : ’A ani atu i te Fatu, ’e mai te mea e parau mai ’oia ia mātou ’ia haere, e haere ïa mātou, ’e ’ia ’ore ’ia nā-reira-hia, e pohe ïa mātou i te fenua nei.</p>
            <p class="verse"><strong>11</strong> ’E i muri a’era, ’ua haere atu ra Amona, ’e ’ua ani atu ra i te Fatu, ’e ’ua parau mai ra te Fatu iāna :</p>
            <p class="verse"><strong>12</strong> ’A arata’i ’ē atu i teie nei feiā i rāpae i teie nei fenua, ’ia ’ore rātou ’ia pohe ; nō te mea ’ua mau māite Sātane i te ’ā’au o te mau ’āti Amaleka, ’o tei fa’ati’arepu i te mau ’āti Lamana ’ia riri atu i tō rātou mau taea’e nō te taparahi ia rātou ; nō reira, ’a haere ’ē atu ’outou i rāpae i teie nei fenua ; e ao ho’i tō teie nei feiā i teie nei u’i, ’e nā’u ho’i rātou e fa’aora.</p>
            <p class="verse"><strong>13</strong> ’E i teienei, i muri a’era, ’ua ho’i mai ra Amona ’e ’ua fa’a’ite atu ra i te ari’i i te mau parau ato’a tā te Fatu i parau mai iāna ra.</p>
            <p class="verse"><strong>14</strong> ’E ’ua ha’aputuputu ihora rātou i tō rātou ra mau ta’ata ato’a ; ’oia ïa, te mau ta’ata ato’a o te Fatu, ’e ’ua ha’aputuputu ato’a rātou i tā rātou mau nana māmoe ato’a ’e te mau nana pua’atoro ato’a, ’e ’ua haere atu ra i rāpae i taua fenua ra, ’e ’ua tae atu ra i roto i te mēdēbara, tei fa’ata’a ’ē i te fenua ra nō Nephi i te fenua ra nō Zarahemela, ē tae roa atu ra i te mau hiti o taua fenua ra.</p>
            <p class="verse"><strong>15</strong> ’E i muri a’era, ’ua parau atu ra Amona ia rātou : Inaha, e haere au ’e tō’u nei mau taea’e i te fenua ra nō Zarahemela, ’e e fa’aea noa ’outou i’ō nei ē tae noa atu ’ua ho’i mai mātou ; ’e e tāmata mātou i te ’ā’au o tō mātou mau taea’e, mai te mea e fa’ati’a rātou ’ia haere mai ’outou i tō rātou ra fenua.</p>
            <p class="verse"><strong>16</strong> ’E i muri a’era, ’a haere atu ai Amona i taua fenua ra, ’ua fārerei atu ra ’oia ’e tōna mau taea’e ia Alama, i te vāhi i parauhia i mua a’enei ; ’e inaha, e fārereira’a ’oa’oa rahi te reira.</p>
            <p class="verse"><strong>17</strong> I teienei, ’ua ’ī roa ihora Amona i te ’oa’oa rahi, ’oia ïa, ’ua horomi’ihia ’oia i roto i te ’oa’oa i tōna ra Atua, ē tae noa atu ’ua pau roa tōna ra pūai ; ’e ’ua ma’iri fa’ahou ihora ’oia i raro i te repo.</p>
            <p class="verse"><strong>18</strong> I teienei, e ’ere ānei teie i te ’oa’oa rahi ? Inaha, ’o te ’oa’oa teie ’o tei ’ore roa i roa’a i te ta’ata nei, maori rā i te ta’ata tātarahapa mau ’e te ta’ata tītau ha’eha’a i te ’oa’oa.</p>
            <p class="verse"><strong>19</strong> I teienei, ’ua rahi roa tō Alama ’oa’oa i te fārereira’a i tōna ra mau taea’e, ’e mai te reira ato’a te ’oa’oa o Aarona, o Omonera, ’e o Himeni ; inaha rā ’aita tō rātou ’oa’oa i hau atu i tō rātou pūai.</p>
            <p class="verse"><strong>20</strong> ’E i muri a’era, ’ua arata’i mai ra Alama i tōna ra mau taea’e i te fenua ra nō Zarahemela, i tōna ihora fare. ’E ’ua haere atu ra rātou ’e ’ua fa’a’ite atu ra i te ha’avā rahi i te mau mea ato’a i tupu i ni’a ia rātou i te fenua ra nō Nephi, i rotopū i tō rātou mau taea’e, i te mau ’āti Lamana.</p>
            <p class="verse"><strong>21</strong> ’E i muri a’era, ’ua ha’aparare atu ra te ha’avā rahi i te hō’ē fa’auera’a i te fenua ē ’ati noa a’e, i te tītaura’a ’ia ’ite i te reo o te mau ta’ata nō te fāri’i mai i tō rātou mau taea’e, ’oia ho’i i te mau ta’ata nō Aneti-Nephi-Lehi.</p>
            <p class="verse"><strong>22</strong> ’E i muri a’era, ’ua tae mai ra te reo o te mau ta’ata, i te nā-’ō-ra’a mai ē : Inaha, e hōro’a atu tātou i te fenua ra nō Ieresona, i te pae i te hiti’a o te rā i te pae miti, i tū’atihia atu i te fenua ra nō ’Auhune i te pae apato’a o te fenua ra nō ’Auhune ; ’e teie fenua ra nō Ieresona ’o tā tātou ïa e hōro’a atu i tō tātou mau taea’e ’ei fenua ’āi’a nō rātou.</p>
            <p class="verse"><strong>23</strong> ’E inaha, e tu’u atu tātou i tō tātou mau nu’u fa’ehau i rōpū i te fenua ra nō Ieresona ’e te fenua ra nō Nephi, ’ia ti’a ia tātou ’ia pāruru i tō tātou mau taea’e i te fenua ra nō Ieresona ; e teie tā tātou e rave nō tō tātou mau taea’e, nō te mea ’ua mata’u rātou ’ia rave fa’ahou i te mau mauha’a tama’i nō te ’aro atu i tō rātou mau taea’e ’o te hara rātou ; ’e ’ua tae mai teie mata’u rahi nō tā rātou tātarahapara’a rahi i rave, nō tā rātou mau taparahira’a ta’ata ’e tā rātou mau ’ohipa ’ī’ino rahi.</p>
            <p class="verse"><strong>24</strong> ’E i teienei, inaha, teie tā tātou e rave nō tō tātou mau taea’e, ’ia ti’a ia rātou ’ia pārahi i te fenua ra nō Ieresona ; ’e nā tō tātou mau nu’u fa’ehau e pāruru ia rātou i tō rātou mau ’enemi, mai te mea e hōro’a mai rātou i te tahi tufa’a nō tā rātou mau tao’a nō te tauturu ia tātou ’ia ti’a ia tātou ’ia tāpe’a noa i tō tātou mau nu’u fa’ehau.</p>
            <p class="verse"><strong>25</strong> I teienei, i muri a’era, ’ia fa’aro’o a’era Amona i te reira, ’ua ho’i atu ra ’oia ’e ’o Alama ato’a i te mau ta’ata nō Aneti-Nephi-Lehi i roto i te mēdēbara, i te vāhi tā rātou i fa’ati’a i tō rātou mau ti’ahapa, ’e ’ua fa’a’ite atu ra ia rātou i taua mau mea ra. ’E ’ua fa’a’ite ato’a atu ra Alama ia rātou i tōna fa’afāriura’ahia mai, ’e tō Amona, ’e tō Aarona, ’e tō tōna ato’a ra mau taea’e.</p>
            <p class="verse"><strong>26</strong> ’E i muri a’era, ’ua tupu ihora te ’oa’oa rahi i rotopū ia rātou. ’E ’ua haere atu ra rātou i raro i te fenua ra nō Ieresona, ’e ’ua pārahi ihora i taua fenua ra nō Ieresona ; ’e ’ua parauhia rātou e te mau ’āti Nephi, te mau ta’ata o Amona ; nō reira ’ua ’itehia rātou i taua i’oa ra mai te reira atu taime.</p>
            <p class="verse"><strong>27</strong> ’E tei rotopū rātou i te mau ta’ata o Nephi, ’e ’ua tai’o-ato’a-hia mai rātou i rotopū i te mau ta’ata o te ’ēkālesia a te Atua. ’Ua ’itea-ato’a-hia rātou nō tō rātou itoito i tā te Atua, ’e i tā te ta’ata ho’i ; e feiā parauti’a mau ’e te ha’apa’o maita’i ho’i rātou i te mau mea ato’a ra ; ’e ’ua tāmau māite rātou i te fa’aro’o i te Mesia, ē tae noa atu i te hope’a.</p>
            <p class="verse"><strong>28</strong> ’E ’ua hi’o atu rātou i te ha’amani’ira’a i te toto o tō rātou mau taea’e ’ei mea au ’ore rahi ; ’e ’aita roa i ti’a ia rātou ’ia rave fa’ahou i te mau mauha’a tama’i nō te ’aro atu i tō rātou mau taea’e ; ’e ’aita roa rātou i hi’o atu i te pohe ma te hō’ē vāhi iti ri’ari’a a’e, nō te mea tē vai ra tō rātou ti’aturira’a ’e te fa’aro’o i te Mesia ’e te ti’afa’ahoura’a ; nō reira ’ua horomi’ihia te pohe nō rātou nā roto i te rē i roa’a i te Mesia ra.</p>
            <p class="verse"><strong>29</strong> Nō reira, e fāri’i rātou i te pohe ma te ri’ari’a rahi ’e te māuiui rahi ’o tē tu’uhia mai i ni’a ia rātou e tō rātou ra mau taea’e, nā mua rātou e rave ai i te ’o’e ’e te simetera nō te taparahi mai ia rātou.</p>
            <p class="verse"><strong>30</strong> ’E ’ua riro rātou ’ei feiā itoito ’e te herehia, ’e ’ei feiā ha’amaita’i-rahi-hia ho’i e te Fatu.</p>
            <p class="verse">Te ’ā’amu nō te mau tamari’i tamāroa a Mosia, ’o tei pāto’i atu i tō rātou ti’ara’a nō te bāsileia nō te parau a te Atua, ’e tei haere atu i ni’a i te fenua ra nō Nephi nō te a’o atu i te mau ’āti Lamana ; tō rātou mau ’ati ’e tō rātou fa’aorara’ahia—mai te au i te pāpa’a parau a Alama.</p>
            <p class="verse">=== Alma Chapitre 28 ===</p>
            <p class="verse"><strong>1</strong> ’E i teienei, i muri a’era, ’ia oti a’era tō te feiā o Amona fa’ati’ara’a i tō rātou fa’aeara’a i te fenua ra nō Ieresona ; ’e i te fa’ati’a-ato’a-ra’a i te hō’ē ’ēkālesia i te fenua i Ieresona ; ’e ’ua ha’a’ati a’era te mau nu’u fa’ehau o te mau ’āti Nephi i te fenua ra nō Ieresona ē ’ati noa a’e, ’oia ïa, i te mau hiti ato’a nō te fenua ra nō Zarahemela ; inaha, ’ua pe’e mai te mau nu’u fa’ehau o te mau ’āti Lamana i tō rātou mau taea’e i roto i te mēdēbara.</p>
            <p class="verse"><strong>2</strong> ’E ’ua tupu te hō’ē ’arora’a rahi ; ’oia ïa, ’aita te reira huru fāito i ’itehia i rotopū i te mau ta’ata i ni’a iho i te fenua mai te tau i fa’aru’e ai Lehi i Ierusalema ; ’oia ïa, ’ua hau te ’ahuru o te tauatini o te mau ’āti Lamana i taparahihia ’e i ha’apurarahia i te ātea.</p>
            <p class="verse"><strong>3</strong> ’Oia ïa, e rave rahi ato’a tei taparahihia i rotopū i te mau ta’ata o Nephi ; ’āre’a rā ’ua tīahihia ’e ’ua ha’apurara-’ē-hia te mau ’āti Lamana, ’e ’ua ho’i fa’ahou te mau ta’ata o Nephi i tō rātou iho fenua.</p>
            <p class="verse"><strong>4</strong> ’E i teienei, ’o te hō’ē tau teie i fa’aro’ohia ai te ’oto rahi ’e te auē rahi ē ’ati noa a’e te fenua tā’āto’a, i rotopū i te mau ta’ata ato’a o Nephi—</p>
            <p class="verse"><strong>5</strong> ’Oia ïa, te ’auē a te mau vahine ’ivi ma te autā nō tā rātou mau tāne, ’e ’oia ato’a i te autā a te mau metua nō tā rātou mau tamari’i tamāroa, ’e te autā a te tamāhine nō te taea’e ; ’oia ïa, te autā a te taea’e nō te metua tāne ; ’e ’ua fa’aro’ohia te ’auē nō te autā i rotopū ia rātou ato’a ; te autā nō tō rātou mau fēti’i i taparahihia.</p>
            <p class="verse"><strong>6</strong> ’E i teienei, e mahana ’oto rahi teie ; ’oia ïa, e taime mana’o ’oto, ’e te taime nō te ha’apaera’a mā’a rahi ’e te pure rahi.</p>
            <p class="verse"><strong>7</strong> ’E ’o te hope’a ïa nō te matahiti hō’ē ’ahuru ’e ma pae nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>8</strong> ’E ’o teie te ’ā’amu o Amona ’e tōna ra mau taea’e, nō tō rātou mau haere’a nā roto i te fenua ra nō Nephi, ’e tō rātou mau fifi i taua fenua ra, ’e tō rātou mau ’oto, ’e tō rātou mau ’ati, ’e tō rātou ’oa’oa fāito ’ore, ’e te tomora’a ’e te pārahira’a hau o te mau taea’e i te fenua ra nō Ieresona. ’E i teienei, ’ia ha’amaita’i mai te Fatu, te Tāra’ehara o te mau ta’ata ato’a, i tō rātou mau vārua ē a muri noa atu.</p>
            <p class="verse"><strong>9</strong> ’E ’o te ’ā’amu teie nō te mau tama’i ’e te mau mārōra’a i rotopū i te mau ’āti Nephi, ’e te mau tama’i ato’a i rotopū i te mau ’āti Nephi ’e te mau ’āti Lamana ; ’e ’ua hope ihora te ’ahuru ma pae o te matahiti nō te fa’aterera’a a te mau ha’avā.</p>
            <p class="verse"><strong>10</strong> ’E mai te matahiti mātāmua ē tae roa mai i te matahiti hō’ē ’ahuru ’e ma pae, ’ua pohe te mau ta’ata e rave rahi tauatini ; ’oia ïa, ’ua tupu te ha’amani’ira’a toto ri’ari’a rahi.</p>
            <p class="verse"><strong>11</strong> ’E ’ua vaiihohia te mau tino e rave rahi tauatini i raro roa i te repo, ’a pē ai te mau tino e rave rahi tauatini i roto i te mau ha’apu’era’a i ni’a i te fenua ; ’oia ïa, e rave rahi tauatini ’o rātou tei autā nō te pohe o tō rātou mau fēti’i, nō te mea tē vai ra tō rātou tumu nō te mata’u, mai te au i te mau fafaura’a a te Fatu, ’ua tu’uhia rātou nō te fāri’i i te ’oto hope ’ore.</p>
            <p class="verse"><strong>12</strong> ’E ’ua autā te mau ta’ata e rave rahi tauatini nō te pohe o tō rātou mau fēti’i, ’āre’a rā ’ua ’oa’oa rātou ’e ’ua ’ūmere ho’i i te ti’aturi ’e i te ’ite, mai te au i te mau fafaura’a a te Fatu, ’e ’ua fa’ateiteihia rātou ’ia pārahi i te rima ’atau o te Atua, ’e i reira ’a fāri’i noa ai i te ’oa’oa hope ’ore.</p>
            <p class="verse"><strong>13</strong> ’E nō reira ’ua ’ite tātou ē, ’ua rahi roa te ’aifāito ’ore o te tahi pae ta’ata i te tahi atu, nō te hara ’e te ha’apa’o ’ore, ’e te mana o te diabolo i tae mai nā roto i te mau ’ōpuara’a ha’avare o tāna i fa’atupu nō te mārei i te ’ā’au o te ta’ata nei.</p>
            <p class="verse"><strong>14</strong> ’E nō reira ’ua ’ite tātou ē, e mea ti’a roa ’ia rave itoito te ta’ata i te ’ohipa i roto i te mau ’ō vine a te Fatu ; ’e nō reira ’ua ’ite tātou i te tumu rahi nō te ’oto ’e nō te ’oa’oa ato’a—te ’oto nō te pohe ’e te ha’amoura’a i rotopū i te mau ta’ata, ’e te ’oa’oa nō te māramarama o te Mesia ē tae atu ai i te ora.</p>
            <p class="verse">’Ua hina’aro Alama ’ia a’o atu i te parau nō te tātarahapa ma te itoito o te melahi—’Ua fa’ati’a mai te Fatu i te mau ’orometua nō te mau nūna’a ato’a—’Ua fa’ahanahana Alama i te ’ohipa a te Fatu ’e te manuia o Amona ’e tōna mau taea’e. Fātata 76H.M.</p>
            <p class="verse">=== Alma Chapitre 29 ===</p>
            <p class="verse"><strong>1</strong> ’Āhiri au e melahi, ’e e roa’a mai ho’i iā’u te hina’aro o tō’u nei ’ā’au, e ti’a ai iā’u ’ia haere ’e ’ia parau ma te pū a te Atua ra, ’e ma te reo e rurutaina ai te fenua nei, ’e ’ia a’o atu i te parau nō te tātarahapa i te mau ta’ata ato’a !</p>
            <p class="verse"><strong>2</strong> ’Oia ïa, e fa’a’ite māite atu vau i te mau ta’ata tāta’itahi ato’a, ma te reo o te pātiri i te parau nō te tātarahapa ’e te ’ōpuara’a nō te fa’aorara’a, ’ia tātarahapa rātou ’e ’ia haere mai i tō tātou Atua, ’ia ’ore roa te ’oto ’ia vai fa’ahou nā roto i te ao ato’a nei.</p>
            <p class="verse"><strong>3</strong> Inaha rā, e ta’ata noa vau nei, ’e tē hara nei au i roto i tō’u nei hina’aro ; e mea ti’a ho’i iā’u ’ia māuruuru i te mau mea tā te Fatu i hōro’a mai iā’u nei.</p>
            <p class="verse"><strong>4</strong> E’ita roa ho’i i te mea ti’a iā’u nei ’ia fa’aahoaho i tō’u nei mau hina’aro i te fa’auera’a mana a te Atua parauti’a, ’e ’ua ’ite au ē, ’ua hōro’a mai ’oia i te ta’ata nei i tei au i tō rātou hina’aro, i te pohe ’e ’aore rā i te ora ; ’oia ïa, ’ua ’ite au ē, ’ua hōro’a mai ’oia i te ta’ata nei, ’oia ïa, ’ua hōro’a ’oia i te mau fa’auera’a mana ia rātou ’o tē ’ore e ti’a ’ia fa’ahuru-’ē-hia, mai te au i tō rātou mau hina’aro, te fa’aorara’a ’e ’aore rā te pohe.</p>
            <p class="verse"><strong>5</strong> ’Oia ïa, ’ua ’ite au ē, ’ua tae mai te maita’i ’e te ’ino i mua i te mau ta’ata ato’a ; ’o ’oia ’o tē ’ore e ’ite i te maita’i ’e te ’ino ra, e ’ore roa ïa ’oia e fa’ahapahia ; ’o ’oia rā ’o tē ite i te maita’i ’e te ’ino, e hōro’ahia mai ïa iāna i tei au i tōna mau hina’aro, i te maita’i ’e ’aore rā i te ’ino, i te ora ’e ’aore rā i te pohe, i te ’oa’oa ’e ’aore rā i te ’ā’au taiā.</p>
            <p class="verse"><strong>6</strong> I teienei, nō te mea ’ua ’ite mau vau i teie mau mea, nō te aha ïa vau i hina’aro rahi atu ai i te tahi atu ā, i te ’ore e rave noa i te ’ohipa i pi’ihia ai au ra ?</p>
            <p class="verse"><strong>7</strong> Nō te aha vau e hina’aro ai ’ia riro ’ei melahi, ’ia ti’a iā’u ’ia parau atu i te mau hope’a ato’a o te fenua nei ?</p>
            <p class="verse"><strong>8</strong> Inaha ho’i, tē hōro’a ra te Fatu i te mau nūna’a ato’a, te ta’ata nō roto i tō rātou iho nūna’a ’e tō rātou iho reo, ’ia ha’api’i atu i tāna ra parau ; ’oia ïa, ’o te mau mea ato’a tāna e mana’o i roto i tōna pa’ari e au ia rātou ; nō reira tē ’ite nei tātou ē, tē feruri ra te Fatu ma te pa’ari i tei au i tā te parauti’a ’e te parau mau.</p>
            <p class="verse"><strong>9</strong> ’Ua ’ite au i tā te Fatu i fa’aue mai iā’u ra, ’e tē ’oa’oa nei au i te reira. ’Aita vau i ’oa’oa iā’u iho, tē ’oa’oa nei rā vau i tā te Fatu i fa’aue mai iā’u ; ’oia ïa, ’e ’o teie ïa tō’u ’oa’oa, penei a’e ’o te riro vau ’ei mauha’a i te rima o te Atua nō te arata’i i te tahi mau ta’ata i te tātarahapara’a ; ’e ’o te reira ïa tō’u ’oa’oara’a.</p>
            <p class="verse"><strong>10</strong> ’E inaha, ’ia ’ite au i tō’u ra mau taea’e e rave rahi ma te ’ā’au tātarahapa mau ra, ’e i te haerera’a mai i te Fatu tō rātou Atua, ’ua ’ī roa ihora tō’u ’ā’au i te ’oa’oa i reira ; ’e ’ua ha’amana’o ihora ho’i au i tā te Fatu i rave nō’u ; ’oia ïa, ’ua fa’aro’o mai ’oia i tā’u ra pure ; ’oia ïa, ’e i reira ’ua ha’amana’o ihora vau i tōna ra rima aroha i fa’atorohia mai iā’u nei ra.</p>
            <p class="verse"><strong>11</strong> ’Oia ïa, ’e ’ua ha’amana’o ato’a vau i te fa’atītīra’ahia tō’u ra mau metua ; ’e ’ua ’ite pāpū ho’i au ē, ’ua fa’aora te Fatu ia rātou i te fa’atītīra’a, ’e nā roto i te reira ’oia i fa’ati’a ai i tāna ’ēkālesia ; ’oia ïa, nā te Fatu te Atua, te Atua nō Aberahama, te Atua nō Isaaka, ’e te Atua ho’i nō Iakoba, i fa’aora ia rātou i te fa’atītīra’a.</p>
            <p class="verse"><strong>12</strong> ’Oia ïa, ’ua ha’amana’o noa vau i te fa’atītīra’ahia tō’u ra mau metua ; ’e nā taua ato’a iho Atua i fa’aora ia rātou i te rima o tō ’Aiphiti i fa’aora ato’a ia rātou i te fa’atītīra’a.</p>
            <p class="verse"><strong>13</strong> ’Oia ïa, nā taua ato’a iho Atua ra i fa’ati’a i tāna ’ēkālesia i rotopū ia rātou ; ’oia ïa, ’e nā taua ato’a iho Atua ra i pi’i iā’u i teie nei pi’ira’a mo’a, ’ia a’o atu i te parau i teie nei feiā ; ’e ’ua ha’amanuia maita’i mai ’oia iā’u, ’e i roto i te reira i ’ī ai tō’u ’oa’oa.</p>
            <p class="verse"><strong>14</strong> ’Āre’a rā ’aita vau i ’oa’oa nō tō’u ana’e iho manuiara’a, ’ua rahi atu ā rā tō’u nei ’oa’oa nō te manuiara’a ato’a o tō’u ra mau taea’e, ’o tei haere atu i ni’a i te fenua ra nō Nephi.</p>
            <p class="verse"><strong>15</strong> Inaha, ’ua rave itoito rātou i te ’ohipa, ’e ’ua fa’ahotu mai i te hotu rahi ; ’e ’ua rahi ho’i tā rātou utu’a maita’i !</p>
            <p class="verse"><strong>16</strong> I teienei, ’ia ha’amana’o ana’e au i te manuia o tō’u ra mau taea’e, ’ua hōpoi-’ē-hia ïa tō’u ra vārua, ’e ’ua riro ïa mai te mea ra ē, ’ua ta’a ’ē te tino i te vārua, nō te rahi o tō’u ra ’oa’oa.</p>
            <p class="verse"><strong>17</strong> ’E i teienei, ’ia ha’amaita’i mai te Atua i tō’u ra mau taea’e, ’ia pārahi rātou i roto i te bāsileia o te Atua ; ’oia ïa, ’e te mau ta’ata ato’a ho’i tā rātou i fa’afāriu mai nā roto i tā rātou mau ’ohipa ’e ’ia ’ore rātou ’ia haere fa’ahou i rāpae, ’ia ’ārue rā rātou iāna ē a muri noa atu. ’E ’ia fa’ati’a mai ho’i te Atua ’ia ravehia te reira mai te au i tā’u ra mau parau, ’oia ïa, mai tā’u i parau ra. ’Āmene.</p>
            <p class="verse">’Ua fa’a’ino Korihora, te aneti-Mesia, i te Mesia, i te Tāra’ehara, ’e i te vārua nō te tohu—Tē ha’api’i ra ’oia ē ’aita e Atua, ’aita tō te ta’ata e hi’ara’a, ’aita e utu’a tō te hara, ’e ’aita e Mesia—Tē fa’a’ite pāpū ra Alama e haere mai te Mesia ’e tē fa’a’ite pāpū nei te mau mea ato’a ē tē vai nei te Atua—’Ua tītau Korihora nō te hō’ē tāpa’o ’e ’ua ha’avāvahia ’oia—’Ua fā mai te diabolo ia Korihora mai te hō’ē melahi te huru ’e ’ua ha’api’i iāna i te mau mea e parau—’Ua ta’ata’ahihia ’o Korihora ’e ’ua pohe. Fātata 76–74H.M.</p>
            <p class="verse">=== Alma Chapitre 30 ===</p>
            <p class="verse"><strong>1</strong> Inaha, i teie nei, i muri a’era, i muri iho i tō te mau ta’ata o Amona pārahira’a i te fenua ra nō Ieresona, ’oia ïa, i muri iho i tō te mau ’āti Lamana ti’avarura’ahia i rāpae i te fenua, ’e te tanura’ahia tō rātou feiā pohe ’e te mau ta’ata o te fenua ra—</p>
            <p class="verse"><strong>2</strong> ’Aita ho’i i ti’a ’ia tai’ohia tō rātou feiā pohe nō te rahi ; ’e ’aita ato’a ho’i tō te mau ’āti Nephi feiā pohe i tai’ohia—’e i muri a’era, ’ia oti a’era tā rātou tanura’a i tō rātou feiā pohe ra, ’e i muri iho i te mau mahana nō te ha’apaera’a mā’a, ’e nō te ’oto, ’e nō te pure, (’o te ’ahuru ma ono ïa o te matahiti nō te fa’aterera’a a te mau ha’avā i ni’a iho i te mau ta’ata o Nephi) ’ua tupu tāmau ihora te hau i ni’a i te fenua tā’āto’a.</p>
            <p class="verse"><strong>3</strong> ’Oia ïa, ’ua ha’apa’o māite ihora te mau ta’ata i te mau fa’auera’a a te Fatu ; ’e ’ua ha’apa’o māite rātou i te mau ’ōro’a a te Atua, mai te au i te ture a Mose ra ; ’ua ha’api’ihia ho’i rātou ’ia ha’apa’o i te ture a Mose ē tae noa atu ’ua fa’ati’ahia te reira.</p>
            <p class="verse"><strong>4</strong> ’E ’aita atu ra e pe’ape’a i tupu i rotopū i te mau ta’ata nō te hō’ē ’ahuru ’e ma ono matahiti nō te fa’aterera’a a te mau ha’avā i ni’a iho i te mau ta’ata o Nephi.</p>
            <p class="verse"><strong>5</strong> ’E i muri a’era, ’ia tae a’era i te ha’amatara’a nō te ’ahuru ’e ma hitu matahiti nō te fa’aterera’a a te mau ha’avā, ’ua vai tāmau noa te hau.</p>
            <p class="verse"><strong>6</strong> ’E i muri a’era, i te pae hope’a nō te ’ahuru ’e ma hitu matahiti, ’ua tae mai te hō’ē ta’ata i te fenua ra nō Zarahemela, ’e e Aneti-Mesia ho’i ’oia, ’e ’ua ha’amata ihora ’oia i te a’o atu i te mau ta’ata ma te pāto’i atu i te mau parau tohu i parauhia e te mau peropheta, nō ni’a i te taera’a mai o te Mesia.</p>
            <p class="verse"><strong>7</strong> I teienei, ’aita roa e ture nō ni’a i te huru o te fa’aro’o o te hō’ē ta’ata ; ’e e mea au ’ore ho’i i te mau fa’auera’a a te Atua ’ia vai te hō’ē noa atu ture tei fa’atupu i te au-ore-ra’a i rotopū i te mau ta’ata.</p>
            <p class="verse"><strong>8</strong> Tē nā ’ō mai ra ho’i te mau pāpa’ira’a mo’a : ’A fa’ata’a na ’outou i teie nei mahana i tā ’outou e ha’amori.</p>
            <p class="verse"><strong>9</strong> I teienei, mai te mea e hina’aro te hō’ē ta’ata ’ia ha’amori i te Atua, e ti’a ïa iāna ; ’oia ïa, mai te mea ē ’ua ti’aturi ’oia i te Atua, e ti’a ato’a ïa iāna ’ia ha’amori iāna ; ’āre’a rā mai te mea ē ’aita ’oia e ti’aturi atu iāna, ’aita ïa e ture nō te fa’autu’a iāna.</p>
            <p class="verse"><strong>10</strong> ’Ia taparahi rā ’oia i te hō’ē ta’ata, ’ua fa’autu’ahia ïa ’oia i te utu’a pohe ; ’e ’ia rave huna noa ’oia, ’ua fa’autu’a-ato’a-hia ïa ’oia ; ’e ’ia ’eiā ’oia, ’ua fa’autu’a-ato’a-hia ïa ’oia ; ’e ’ia fa’aturi ’oia, ’ua fa’autu’a-ato’a-hia ïa ’oia ; ’oia ïa, nō teie mau ’ohipa ’ī’ino ato’a ’ua fa’autu’ahia rātou.</p>
            <p class="verse"><strong>11</strong> Nō te mea tē vai ra iho ā te hō’ē ture ’ia fa’autu’ahia te mau ta’ata mai tei au i tā rātou mau hara. ’Āre’a rā, ’aita e ture nō te fa’ahapa i te ta’ata nō ni’a i tōna ti’aturira’a ; ’e nō reira, ’ua fa’autu’ahia te ta’ata nō te mau hara ana’e tāna i rave ; nō reira ’ua ’aifāito te mau ta’ata ato’a i mua i te ture.</p>
            <p class="verse"><strong>12</strong> ’E ’ua ha’amata ihora teie Aneti-Mesia, ’o Korihora te i’oa, (’aore ho’i tā te ture e fa’ahapara’a iāna) i te a’o atu i te mau ta’ata ’e ’aita e Mesia. ’E ’ua a’o atu ’oia mai teie te huru, i te nā-’ō-ra’a ē :</p>
            <p class="verse"><strong>13</strong> ’Auē ho’i ’outou ’o tei tāpe’ahia i raro a’e i te ti’aturira’a ma’ama’a ’e te faufa’a ’ore, nō te aha ho’i ’outou i fa’azugo ai ia ’outou iho i terā ra mau mea ma’ama’a ? Nō te aha ho’i ’outou i tīa’i noa ai i te Mesia ? ’Aita roa ho’i e ti’a i te hō’ē ta’ata ’ia ’ite i te hō’ē mea e tupu i mua nei.</p>
            <p class="verse"><strong>14</strong> Inaha, teie mau mea tā ’outou e mana’o nei e mau parau tohu, ’e tā ’outou ho’i e parau nei e mea hōro’ahia mai nō ’ō mai i te mau peropheta mo’a, inaha, e mau peu tumu ma’ama’a te reira nā tō ’outou mau metua.</p>
            <p class="verse"><strong>15</strong> E mea nāhea ’outou i ’ite ai ē, e parau mau te reira ? Inaha, ’aita roa e ti’a ia ’outou ’ia māramarama i te mau mea ’o tei ’ore i ’ite-mata-hia e ’outou ; nō reira ’aita roa e ti’a ia ’outou ’ia ’ite ē, tē vai ra te Mesia.</p>
            <p class="verse"><strong>16</strong> Tē hi’o ātea noa na ’outou ma te parau ē, tē ’ite ra ’outou i te ha’amatarara’a nō tā ’outou ra mau hara. Inaha rā, e mana’o te reira nō te hō’ē ferurira’a ma’ama’a ; ’e teie mana’o ma’ama’a ra nō te mau peu tumu ïa a tō ’outou mau metua, ’o tei arata’i ia ’outou ’ia ti’aturi i te mau mea ha’avare.</p>
            <p class="verse"><strong>17</strong> ’E ’ua rahi atu ā ho’i te mau mea mai te reira te huru ’o tāna i parau atu ia rātou, ma te fa’a’ite atu ia rātou ē ’aita roa e tāra’ehara nō tā te ta’ata nei mau hara, tē manuia ra rā te ta’ata tāta’itahi mai te au i tāna ha’apa’ora’a i tā te tino i teie nei orara’a ; nō reira te manuia ra te ta’ata tāta’itahi mai te au i tōna ’aravihi, ’e tē riro noa ra te rē i te ta’ata i tei au i tōna ra pūai ; ’e te mau mea ato’a tā te ta’ata i rave e’ita ïa i te hara.</p>
            <p class="verse"><strong>18</strong> ’E ’ua nā reira atu ra ’oia i te a’o atu ia rātou, i te arata’i-’ē-ra’a atu i te ’ā’au o te mau ta’ata e rave rahi, ’e nā te reira i fa’ateitei i tō rātou upo’o i roto i tā rātou mau ’ohipa ’ī’ino ; ’oia ïa, i te arata’i ’ē atu i te mau vahine e rave rahi, ’e te mau tāne ato’a ho’i, ’ia tai’ata—ma te parau ia rātou ē, ’ia pohe ana’e te ta’ata, ’o te hope’a iho ā ïa i reira.</p>
            <p class="verse"><strong>19</strong> I teienei, ’ua haere ato’a atu teie nei ta’ata i te fenua ra nō Ieresona, nō te a’o atu i teie mau mea i rotopū i te mau ta’ata o Amona, e mau ta’ata ho’i rātou i te mātāmua ra nō te mau ’āti Lamana.</p>
            <p class="verse"><strong>20</strong> Inaha rā, ’ua hau tō rātou ’aravihi i tō te mau ta’ata e rave rahi o tē mau ’āti Nephi ; ’ua rave ihora ho’i rātou iāna, ’e ’ua ru’uru’u ihora, ’e ’ua ’āfa’i atu ra iāna i mua ia Amona, te tahu’a rahi i ni’a i taua mau ta’ata ra.</p>
            <p class="verse"><strong>21</strong> ’E i muri a’era, ’ua fa’aue atu ra ’oia ’ia hōpoi-’ē-hia ’oia i rāpae i te fenua. ’E ’ua tae mai ra ’oia i te fenua ra nō Gideona, ’e ’ua ha’amata ihora ho’i ’oia i te a’o ato’a atu ia rātou ; ’e ’aita ’oia i manuia rahi i reira, nō te mea ’ua ravehia ’oia ’e ’ua ru’uru’uhia ’e ’ua ’āfa’ihia i mua i te tahu’a rahi ’e te ha’avā rahi ato’a i ni’a iho i te fenua.</p>
            <p class="verse"><strong>22</strong> ’E i muri a’era, ’ua parau atu ra te tahu’a rahi iāna : Nō te aha ’oe i haere noa ai ma te ha’api’o i te mau haere’a o te Fatu ? Nō te aha ho’i ’oe i ha’api’i ai i teie nei feiā ē, ’aita e Mesia, ’ia fa’a’orehia tō rātou ’oa’oa ? Nō te aha ’oe i pāto’i atu ai i te mau parau tohu ato’a a te mau peropheta mo’a ra ?</p>
            <p class="verse"><strong>23</strong> I teienei, te i’oa o taua tahu’a rahi ra, ’o Gidona ïa. ’E ’ua nā ’ō mai ra Korihora iāna : Nō te mea ’aita vau e ha’api’i ra i te mau peu tumu ma’ama’a a tō ’outou mau metua, ’e nō te mea ho’i ’aita vau i ha’api’i i teie nei feiā ’ia tāpe’a rātou ia rātou iho i raro a’e i te mau ’ōro’a ’e te ’ohipa ma’ama’a i tu’uhia mai e te mau tahu’a tahito, nō te haru i te mana ’e te ha’amanara’a i ni’a iho ia rātou ra, nō te tāpe’a noa ia rātou i roto i te pōiri, ’ia ’ore rātou ’ia fa’ateitei i tō rātou upo’o i ni’a, ’ia ’umehia rā rātou i raro ’ia au i tā ’oe nā mau parau.</p>
            <p class="verse"><strong>24</strong> Tē parau na ’outou ē, e feiā ti’amā teie. Inaha, tē parau atu nei au ē, tei roto rātou i te fa’atītīra’a. Tē parau na ’outou ē, e parau mau ana’e taua mau parau tohu tahito ra. Inaha, tē parau atu nei au ē, ’aita ’outou i ’ite e parau mau te reira.</p>
            <p class="verse"><strong>25</strong> Tē parau na ’outou ē, e feiā hara ’e e feiā hi’a teie, nō te hara a te hō’ē metua. Inaha, tē parau atu nei au ē, ’aita a te tamari’i e hara nō tōna ra nā metua.</p>
            <p class="verse"><strong>26</strong> ’E tē parau ato’a na ’outou ē, e tae mai te Mesia. Inaha rā, tē parau atu nei au ē, ’aita ’outou i ’ite ē tē vai ra te Mesia. ’E tē parau ato’a na ’outou ē, e taparahihia ’oia nō te mau hara a tō te ao nei—</p>
            <p class="verse"><strong>27</strong> ’E tē nā reira ra ’outou i te arata’i ’ē atu i teie nei feiā ’ia pe’e atu i te mau peu tumu ma’ama’a a tō ’outou mau metua, ’e mai te au ho’i i tō ’outou na mau hina’aro ; ’e tē tāpe’a ra ’outou ia rātou i raro ē tae roa ho’i i te fa’atītīra’a, ’ia ti’a ia ’outou ’ia fāna’o i te orara’a fa’ahiahia nā roto i te mau ’ohipa a tō rātou mau rima, ’ia ’ore ’ia ti’a ia rātou ’ia hi’o i ni’a ma te mata’u ’ore, ’e ’ia ’ore ho’i rātou ’ia fa’ati’ahia ’ia fāri’i i tō rātou ti’amāra’a ’e te mau mea e maita’i ai rātou.</p>
            <p class="verse"><strong>28</strong> ’Oia ïa, ’ua mata’u ho’i rātou ’ia rave i tā rātou iho, ’o te ’ino’ino mai tō rātou mau tahu’a ia rātou, ’e ’o te fa’ateimaha mai ia rātou i te zugo mai tei au i tō rātou ra mau hina’aro, ’e ’ua aratō ia rātou ’ia ti’aturi ē, nā roto i tā rātou mau peu tumu ’e tā rātou mau moemoeā ’e tā rātou mau parau faufa’a ’ore ’e tā rātou mau ’ōrama ’e tā rātou mau fa’ahuara’a i te mau parau ’aro, e māheaitu ïa ia rātou, mai te mea ē ’aita rātou i rave mai te au i tā rātou mau parau, te tahi atu mea ora tei mana’ohia e rātou ē, ’o te Atua—’oia ho’i te hō’ē mea ora rahi tei ’ore i hi’ohia ’e tei ’ore ato’a i ’iteahia, ’o tei ’ore i vai na ’e tē ’ore ho’i e vai ē a muri noa atu.</p>
            <p class="verse"><strong>29</strong> I teienei, ’ia ’ite a’era te tahu’a rahi ’e te ha’avā rahi i te ’eta’eta o tōna ra ’ā’au, ’oia ïa, i tō rātou ’itera’a ē, ’ua fa’a’ino ’oia i te Atua, ’aita atu ra rātou i pāhono atu i tāna ra mau parau ; ’ua fa’aue atu ra rā rātou ia ru’uru’uhia ’oia ; ’e ’ua tu’u atu ra rātou iāna i te rima o te feiā tōro’a, ’e ’ua hōpoi atu ra iāna i te fenua ra nō Zarahemela, ’ia ’āfa’ihia ’oia i mua ia Alama, ’e te ha’avā rahi, ’oia ho’i te tāvana i ni’a i te fenua ato’a ra.</p>
            <p class="verse"><strong>30</strong> ’E i muri a’era, ’ua ’āfa’ihia ’oia i mua i te aro o Alama ’e te ha’avā rahi, ’ua tāmau noa ihora ’oia i tāna huru parau mai tei parauhia e ana i te fenua ra nō Gideona ; ’oia ïa, ’ua tāmau noa ’oia i te fa’a’ino i te Atua.</p>
            <p class="verse"><strong>31</strong> ’E ’ua fa’ahiti ihora ’oia i te mau parau pūai rahi i mua ia Alama, ’e ’ua fa’a’ino i te mau tahu’a ’e te mau ’orometua ; ma te pari ha’avare ia rātou ē tē arata’i ’ē ra rātou i te mau ta’ata ’ia pe’e atu i te mau peu tumu ma’ama’a a tō rātou mau metua, ’ia fāna’o rātou i te orara’a fa’ahiahia nā roto i te mau ’ohipa a te mau ta’ata.</p>
            <p class="verse"><strong>32</strong> I teienei, ’ua parau atu ra Alama iāna : Tē ’ite na ’oe ē, ’aita roa mātou i tītau ’ia fāna’o i te orara’a fa’ahiahia nā roto i te mau ’ohipa a teie mau ta’ata ; inaha ho’i, i rave na vau i te ’ohipa i tō’u iho rima nō te tauturu iā’u iho mai te ha’amatara’a mai ā o te fa’aterera’a a te mau ha’avā ē tae roa mai i teienei, noa atu ā ho’i te rahi o tō’u mau tere nā te fenua ē ’ati noa a’e, nō te a’o atu i te parau a te Atua i tō’u ra mau ta’ata.</p>
            <p class="verse"><strong>33</strong> ’E noa atu ā te rahi o te ’ohipa tā’u i rave i roto i te ’ēkālesia, ’aita roa vau i fāri’i i te hō’ē senine iti nō te ’ohipa tā’u i rave ; ’e ’aita ato’a ho’i te hō’ē a’e o tō’u ra mau taea’e, maori rā i ni’a i te pārahira’a ha’avāra’a ; ’e ’ua ’aufauhia mātou nō te reira mai te au i te ture nō tō mātou taime.</p>
            <p class="verse"><strong>34</strong> ’E i teienei, ’aita mātou i fāri’i i te hō’ē a’e mea nō tā mātou mau ’ohipa i roto te ’ēkālesia, e aha ïa tā mātou faufa’a ia ’ohipa mātou i roto i te ’ēkālesia, maori rā ’ia fa’a’ite atu i te parau mau, ’ia roa’a ia mātou te ’oa’oa i roto i te ’oa’oa o tō mātou mau taea’e ?</p>
            <p class="verse"><strong>35</strong> ’E nō te aha ho’i ’oe i parau ai ē, tē a’o nei mātou i teie nei feiā ’ia roa’a te faufa’a ia mātou, ’e ’ua ’ite ho’i ’oe iho na ē, ’aita roa mātou e fāri’i nei i te faufa’a ? ’E i teienei, tē ti’aturi ra ānei ’oe ē, ’ua ha’avare mātou i teie nei feiā i tupu ai te ’oa’oa i roto i tō rātou ’ā’au ?</p>
            <p class="verse"><strong>36</strong> ’E ’ua pāhono mai ra Korihora iāna, ’Oia ïa.</p>
            <p class="verse"><strong>37</strong> ’E ’ua parau atu ra Alama iāna : Tē ti’aturi ra ānei ’oe ē, tē vai ra te Atua ?</p>
            <p class="verse"><strong>38</strong> ’E ’ua parau mai ra ’oia, ’Aita roa.</p>
            <p class="verse"><strong>39</strong> I teienei, ’ua parau atu ra Alama iāna : E huna fa’ahou ānei ’oe ē tē vai ra te Atua, ’e e huna ato’a ānei ’oe ē tē vai ra te Mesia ? Inaha ho’i, tē parau atu nei au ia ’oe na ē, ’ua ’ite au ē tē vai ra te Atua, ’e e tae mai ho’i te Mesia.</p>
            <p class="verse"><strong>40</strong> ’E i teienei, e aha ho’i tā ’oe parau fa’a’ite pāpū ē ’aita e Atua, ’e ’aore rā ’aita te Mesia e tae mai ? Tē parau atu nei au ia ’oe na ē, ’aita roa ïa tā ’oe, maori rā ’o tā ’oe ana’e iho parau.</p>
            <p class="verse"><strong>41</strong> Inaha rā ho’i, ’ua riro te mau mea ato’a ’ei ’itera’a pāpū nō’u ē, e parau mau teie mau mea ; ’e ’ua riro ato’a te mau mea ato’a ’ei fa’a’itera’a pāpū ia ’oe ē, e parau mau iho ā ïa ; e huna ānei ’oe i te reira mau mea ? Tē ti’aturi ra ānei ’oe ē, e parau mau teie mau mea ?</p>
            <p class="verse"><strong>42</strong> Inaha, ’ua ’ite au ē, tē ti’aturi nei ’oe, ’āre’a rā tei roto ia ’oe na te vārua ha’avare, ’e ’ua tute ’ē atu ’oe i te Vārua o te Atua ’ia ’ore tōna e vāhi i roto ia ’oe na ; ’āre’a rā e mana tō te diabolo i ni’a ia ’oe na, ’e tē arata’i noa ra ’oia ia ’oe na i terā vāhi ’e i terā vāhi, ma te fa’a’ohipa i te tahi mau rāve’a ’ē ’ia ti’a iāna ’ia ha’amou i te mau tamari’i a te Atua.</p>
            <p class="verse"><strong>43</strong> ’E i teienei ’ua nā ’ō mai ra Korihora ia Alama : Mai te mea e fa’a’ite mai ’oe i te hō’ē tāpa’o iā’u, ’ia ’ite mau vau ē, tē vai ra te Atua, ’oia ïa, ’a fa’a’ite mai iā’u ē e mana tōna, ’ei reira e ti’aturi ïa vau i te parau mau nō tā ’oe ra mau parau.</p>
            <p class="verse"><strong>44</strong> ’Āre’a rā ’ua parau atu ra Alama iāna : ’Ua nava’i tā ’oe mau tāpa’o i ’ite ; e aha ïa ’oe e ’a’a ai i tō ’oe ra Atua ? E parau ānei ’oe ē, ’a fa’a’ite mai i te tāpa’o iā’u, ’e tei ia ’oe na ho’i te fa’a’itera’a pāpū a tō ’oe mau taea’e pā’āto’a, e tā te mau peropheta mo’a ato’a ho’i ? ’Ua tu’uhia mai te mau pāpa’ira’a mo’a i mua ia ’oe na, ’oia ïa, ’e te fa’a’ite māite nei te mau mea ato’a ē, tē vai ra te Atua ; ’oia ïa, ’e te fenua ato’a, ’e te mau mea ato’a i ni’a iho i te reira, ’oia ïa, ’e tōna fa’a’ohura’a ; ’oia ïa, ’e te mau palaneta ato’a i tō rātou iho fa’aohura’a nā ni’a i tō rātou ’ē’a i ha’apa’ohia ra, tē fa’a’ite mai nei teie mau mea ē tē vai ra Tei Hamani i te mau mea ato’a ra.</p>
            <p class="verse"><strong>45</strong> ’E noa atu i te reira tē hāhaere noa nei ’oe nō te arata’i ’ē atu i te ’ā’au o teie nei feiā, ma te parau atu ia rātou ē, ’aita e Atua ? ’E i teienei, e pāto’i noa ānei ’oe i teie mau fa’a’itera’a pāpū ? ’E ’ua parau mai ra ’oia : ’Oia ïa, e pāto’i ho’i au, maori rā ’ia fa’a’ite mai ’oe i te hō’ē tāpa’o iā’u nei.</p>
            <p class="verse"><strong>46</strong> ’E i teienei, i muri a’era, ’ua parau atu ra Alama iāna : Inaha, tē ’oto nei au nō te ’eta’eta rahi o tō ’oe nā ’ā’au, ’oia ïa, nō te mea te pāto’i atu nei ’oe i te vārua nō te parau mau, ’ia ha’amouhia tō ’oe ra vārua.</p>
            <p class="verse"><strong>47</strong> Inaha rā, e mea maita’i a’e ’ia ha’amouhia tō ’oe na vārua, i te riro ’oe ’ei rāve’a nō te arata’i ’ē atu i te mau vārua e rave rahi i raro i te pohe, nā roto i tā ’oe parau ha’avare ’e tā ’oe mau parau tāvaimanino ; nō reira, ’ia huna fa’ahou ā ’oe na, inaha, e tā’iri te Atua ia ’oe ’ia vāvāhia, ’e ’ia ’ore ho’i ’oe e hāmama fa’ahou i tō ’oe vaha, ’e ’ia ’ore ho’i ’oe ’ia ha’avare fa’ahou i teie nei feiā.</p>
            <p class="verse"><strong>48</strong> I teienei, ’ua parau mai ra Korihora iāna : ’Aita vau i huna ē tē vai nei te Atua, ’aita rā vau e ti’aturi nei ē tē vai ra te Atua ; ’e te parau ato’a nei ho’i au ē, ’aita ato’a ho’i ’oe i ’ite ē, tē vai ra te Atua ; ’e ’ia ’ore ’oe ’ia fa’a’ite mai i te hō’ē tāpa’o iā’u, e’ita roa ïa vau e ti’aturi.</p>
            <p class="verse"><strong>49</strong> I teienei, ’ua nā ’ō atu ra Alama iāna : ’O teie tā’u e fa’a’ite atu ia ’oe na ’ei tāpa’o, e tā’iri-vāvā-hia ’oe, mai tā’u i parau a’enei, ’e tē parau atu nei au ia ’oe, ’e nā roto i te i’oa o te Atua, e tā’iri-vāvā-hia ’oe, ’e e’ita roa ’oe e paraparau fa’ahou.</p>
            <p class="verse"><strong>50</strong> I teienei, ’ia oti a’era tā Alama paraura’a i teie mau parau, ’ua tā’iri-vāvā-hia ihora Korihora, ’e ’aita atu ra i ti’a iāna ’ia paraparau, mai tā Alama i parau ra.</p>
            <p class="verse"><strong>51</strong> ’E i teienei, ’ia ’ite a’era te ha’avā rahi i te reira, ’ua fa’atoro atu ra ’oia i tōna rima ’e ’ua pāpa’i ihora ia Korihora, i te nā-’ō-ra’a atu ē : ’Ua ti’aturi ānei ’oe i teienei i te mana o te Atua ? ’O vai tā ’oe i hina’aro ia Alama ’ia fa’a’ite atu i tāna ra tāpa’o ? ’Ua hina’aro ānei ’oe ia ha’amāuiui ’oia ia vetahi ’ē atu, nā roto i te fa’a’itera’a atu i te tāpa’o ia ’oe na ? Inaha, ’ua fa’a’ite iho nei ’oia i te tāpa’o ia ’oe na ; ’e i teienei, e ti’a ānei ia ’oe ’ia pāto’i noa mai ā ?</p>
            <p class="verse"><strong>52</strong> ’E ’ua fa’atoro atu ra Korihora i tōna rima ’e ’ua pāpa’i ihora, i te nā-’ō-ra’a mai ē : Tē ’ite nei au ē, ’ua vāvāhia vau, ’e ’aita roa ho’i e ti’a iā’u ’ia paraparau ; ’e ’ua ’ite ho’i au ē, ’aita roa e mea, maori rā ’o te mana o te Atua tei fa’atupu i te reira i ni’a iā’u nei ; ’oia ïa, ’e ’ua ite noa ato’a na vau ē, tē vai ra te Atua.</p>
            <p class="verse"><strong>53</strong> Inaha rā, i ha’avare na te diabolo iā’u nei ; ’e i fā mai na ho’i ’oia iā’u nei mai te hōho’a o te hō’ē melahi, ma te parau mai iā’u ē : ’A haere ’e ’a fa’afāriu mai i teie nei feiā, ’ua haere na rātou pā’āto’a nā te ’ē’a ’ē i te hō’ē Atua ’itea-’ore-hia. ’E ’ua parau mai ho’i ’oia iā’u : ’Aita e Atua ; ’oia ïa, ’e ’ua ha’api’i mai ’oia iā’u i tā’u e parau atu. ’E ’ua ha’api’i atu vau i tāna ra mau parau ; ’e ’ua ha’api’i atu ho’i au i taua mau parau ra nō te mea e mea auhia te reira e te mana’o pae tino nei ; ’e ’ua ha’api’i atu vau ia rātou, ē tae noa atu ’ua manuia roa vau, ’e nō reira ’ua ti’aturi māite ho’i au i te reira ’ei parau mau ; ’e teie te tumu ’ua pāto’i au i te parau mau, ē tae roa atu ’ua fa’atae mai au i teie ’anatemara’a rahi i ni’a iho iā’u nei.</p>
            <p class="verse"><strong>54</strong> I teienei, ’ia oti a’era tāna paraura’a i te reira, ’ua tītau māite mai ra ’oia ia Alama ’ia pure i te Atua, ’ia rave-’ē-hia atu te ’anatemara’a mai ni’a atu iāna.</p>
            <p class="verse"><strong>55</strong> ’Āre’a rā ’ua parau atu ra Alama iāna : Mai te mea e rave-’ē-hia teie ’anatemara’a mai ni’a atu ia ’oe, e riro ’oe i te arata’i ’ē fa’ahou atu i te ’ā’au o teie nei feiā ; nō reira, ’ia vai noa te reira i ni’a iho ia ’oe na mai tā te Fatu e hina’aro.</p>
            <p class="verse"><strong>56</strong> ’E i muri a’era, ’aita te ’anatemara’a i rave-’ē-hia atu mai ni’a atu ia Korihora ; ’ua ti’avaruhia atu rā ’oia, ’e ’ua hāhaere noa ihora ’oia i terā fare ’e i terā fare i te tāparura’a i te mā’a nāna.</p>
            <p class="verse"><strong>57</strong> I teienei, ’ua purara ’oi’oi atu ra te parau nō ni’a i te mau mea i tupu i ni’a iho ia Korihora i te fenua ē ’ati noa a’e ; ’oia ïa, ’ua fa’ataehia atu ra te parau poro’i e te ha’avā rahi i te mau ta’ata ato’a o te fenua, i te fa’a’itera’a atu ia rātou ’o tei ti’aturi i te mau parau a Korihora ’ia rū rātou i te tātarahapa, ’o te tae ato’a mai te reira mau ha’avāra’a i ni’a iho ia rātou.</p>
            <p class="verse"><strong>58</strong> ’E i muri a’era, ’ua ’ite pāpū ihora rātou pā’āto’a i te mau ’ohipa ’ī’ino a Korihora ; nō reira ’ua fa’afāriu-fa’ahou-hia mai rātou pā’āto’a i te Fatu, ’e nā te reira i fa’ahope i te mau ’ohipa ’ī’ino a Korihora. ’E ’ua hāhaere noa ihora Korihora i terā fare ’e i terā fare i te tāparura’a i te mā’a nāna.</p>
            <p class="verse"><strong>59</strong> ’E i muri a’era, ’a hāhaere noa ai ’oia i rotopū i te mau ta’ata, ’oia ïa, i te mau ta’ata i fa’ata’a ’ē atu ia rātou iho i te mau ’āti Nephi, ’e i pi’i ho’i ia rātou iho e mau ’āti Zorama, nō te mea ’ua arata’ihia rātou e te hō’ē ta’ata i parauhia ’o Zorama—’e ’a hāhaere noa ’oia i rotopū ia rātou, inaha, ’ua horo-noa-hia ihora nā ni’a iho iāna ’e ’ua ta’ata’ahihia ’oia ē tae noa atu ’ua pohe roa ’oia.</p>
            <p class="verse"><strong>60</strong> ’E i teienei tē ’ite nei tātou i te hope’a o te ta’ata tei ha’api’o i te mau haere’a o te Fatu ; ’e i teienei tē ’ite nei tātou ē, ’aita roa te diabolo e pāturu i tāna ra mau tamari’i i te mahana hope’a, e arata’i noa rā ’oia ia rātou i raro roa i hade.</p>
            <p class="verse">’Ua haere atu Alama nō te hō’ē misiōni ’ia fa’afāriu mai i te mau ’āti Zorama i tāiva na—’Ua huna te mau ’āti Zorama i te Mesia, ’ua ti’aturi rātou i te ha’api’ira’a hape nō ni’a i te mā’itira’ahia, ’e ’ua ha’amori rātou ma te fa’a’ohipa i te mau pure ana’e iho i fa’ata’ahia—’ua ’ī te mau misiōnare i te Vārua Mo’a—’Ua horomi’ihia tō rātou mau ’ati nā roto i te ’oa’oa o te Mesia. Fātata 74H.M.</p>
            <p class="verse">=== Alma Chapitre 31 ===</p>
            <p class="verse"><strong>1</strong> I teienei, i muri a’era, ’ia pohe a’era Korihora, ’ua fāri’i ihora Alama i te ’ite ē, tē ha’api’o ra te mau ’āti Zorama i te mau haere’a o te Fatu, ’e tē arata’i atu ra Zorama, tō rātou ta’ata fa’atere, i te ’ā’au o te mau ta’ata ’ia pi’o i raro i mua i te mau ’īdolo vāvā ra, ’ua māuiui fa’ahou ihora tōna ’ā’au nō te mau ’ohipa ’ī’ino a te mau ta’ata.</p>
            <p class="verse"><strong>2</strong> ’O te tumu ho’i ïa nō te ’oto rahi o Alama ’ia ’ite i te mau ’ohipa ’ī’ino i rotopū i tōna ra mau ta’ata ; nō reira ’ua ’oto roa tōna ’ā’au nō te fa’ata’a-’ē-ra’a o te mau ’āti Zorama i te mau ’āti Nephi.</p>
            <p class="verse"><strong>3</strong> I teienei, ’ua ha’aputuputu te mau ’āti Zorama ia rātou iho i te fenua ra i ma’irihia e rātou i te i’oa ra ’o Anetionuma, tei te pae i te hiti’a o te rā i te fenua ra nō Zarahemela, tāpiri i te pae miti, ’e tei te pae apato’a i te fenua ra nō Ieresona, tāpiri i te hiti o te mēdēbara i te pae apato’a, ’e ’ua ’ī roa taua mēdēbara ra i te mau ’āti Lamana.</p>
            <p class="verse"><strong>4</strong> I teienei, ’ua mata’u roa te mau ’āti Nephi ’o te fa’ahoa atu te mau ’āti Zorama i te mau ’āti Lamana, ’e e riro ho’i te reira ’ei pau rahi nō te mau ’āti Nephi.</p>
            <p class="verse"><strong>5</strong> ’E i teienei, nō te mea ’ua riro te porora’a i te parau ’ei rāve’a rahi nō te arata’i i te mau ta’ata ’ia rave i te ’ohipa tia—’oia ïa, ’ua hau atu tō te reira mana i ni’a i te ’ā’au o te ta’ata i tō te ’o’e, ’e ’aore rā i tō te tahi atu mau mea ato’a, mai tei tae mai i ni’a ia rātou—no reira ’ua mana’o Alama e mea maita’i ïa ’ia tāmata i te mana nō te parau a te Atua.</p>
            <p class="verse"><strong>6</strong> Nō reira ’ua rave ’oia ia Amona, ’e Aarona, ’e Omonera ; ’e ’ua vaiiho ’oia ia Himeni i roto i te ’ēkālesia i Zarahemela ; ’āre’a rā ’ua rave atu ’oia i nā ta’ata e to’otoru nā muri iho iāna, ’e ’oia ato’a ia Amuleka ’e Zeezeroma, ’o tē pārahi ra i Meleke ; ’e ’ua rave ato’a ’oia e piti o tāna ra mau tamari’i tamāroa.</p>
            <p class="verse"><strong>7</strong> I teienei, ’aita ’oia i rave i te matahiapo o tāna mau tamari’i tamāroa nā muri iho iāna, ’e ’o Helamana tōna i’oa ; ’āre’a rā te i’oa o nā tamaiti ’o tāna i rave nā muri iho iāna ’o Sibelona ïa ’e Korianetona ; ’e ’o teie ïa te mau i’oa o te mau ta’ata i haere atu nā muri iho iāna i rotopū i te mau ’āti Zorama, nō te a’o atu i te parau ia rātou.</p>
            <p class="verse"><strong>8</strong> I teienei, e mau feiā ’ōrurehau te mau ’āti Zorama nō roto mai i te mau ’āti Nephi ; nō reira ’ua a’ohia atu te parau a te Atua ia rātou.</p>
            <p class="verse"><strong>9</strong> ’Āre’a rā i ma’iri na rātou i roto i te mau hapa rahi, ’e ’aita ho’i rātou i ha’apa’o i te mau fa’auera’a a te Atua, ’e tāna mau ture, mai te au i te ture a Mose ra.</p>
            <p class="verse"><strong>10</strong> ’E ’aita ato’a rātou e ha’apa’o i te mau ’ohipa a te ’ēkālesia, ’ia tāmau noa i te pure ’e i te ani i te Atua i te mau mahana ato’a ’ia ’ore rātou ’ia ro’ohia i te fa’ahemara’a.</p>
            <p class="verse"><strong>11</strong> ’Oia mau roa ïa, ’ua ha’api’o rātou i te mau haere’a o te Fatu i te mau vāhi e rave rahi ; nō reira, teie ïa te tumu i haere atu ai Alama ’e tōna ra mau taea’e i roto i taua fenua ra nō te a’o atu i te parau ia rātou.</p>
            <p class="verse"><strong>12</strong> I teienei, ’ia tae atu rā rātou i taua fenua ra, inaha, ’ua māere roa rātou ’a ’ite ai rātou ē, ’ua fa’ati’a te mau ’āti Zorama i te mau sunago, ’e ’ua ha’aputuputu mai rātou ia rātou i te hō’ē mahana i te hepetoma, ’e ’ua parau rātou i taua mahana ra te mahana o te Fatu ; ’e ’ua ha’amori rātou i te ha’amorira’a huru ’ē roa, ’e ’o tei ’ore i ’itea ia Alama ’e tōna ra mau taea’e.</p>
            <p class="verse"><strong>13</strong> ’Ua hāmani ho’i rātou i te hō’ē terōno i rōpū maita’i i tā rātou sunago, te hō’ē vāhi nō te ti’ara’a, ’e e mea teitei a’e i te upo’o ta’ata ; ’e i ni’a i te reira hō’ē noa iho ta’ata tē ti’a ’ia haere atu.</p>
            <p class="verse"><strong>14</strong> Nō reira, e mea ti’a i te ta’ata ’o tei hina’aro ’ia ha’amori ’ia haere atu ’e ’ia ti’a i ni’a iho i te reira, ’e ’ia fa’atoro atu i tōna rima i ni’a i te ra’i, ’e ’a ti’aoro ai ma te reo pūai, i te nā-’ō-ra’a ē :</p>
            <p class="verse"><strong>15</strong> E te Atua mo’a, e te Atua mo’a ; ’ua ti’aturi mātou ē, ’o te Atua ’oe, ’e ’ua ti’aturi mātou ē, e mea mo’a ’oe, ’e i vai na ’oe ’ei vārua, ’e tē vai nei ’oe ’ei vārua, ’e e vai ā ’oe ’ei vārua ē a muri noa atu.</p>
            <p class="verse"><strong>16</strong> E te Atua mo’a ē, ’ua ti’aturi mātou ē, ’ua fa’ata’a ’ē atu ’oe ia mātou i tō mātou mau taea’e ; ’e ’aita mātou i ti’aturi i te peu tumu a tō mātou mau taea’e, tei tu’uhia mai ia rātou nā roto i te mau peu tamari’i a tō rātou mau metua ; ’āre’a rā ’ua ti’aturi mātou ē, ’ua mā’itihia mātou e ’oe na ’ia riro ’ei mau tamari’i mo’a nā ’oe na ; ’e ’ua fa’a’ite ato’a mai ’oe ia mātou ē, ’aita e Mesia.</p>
            <p class="verse"><strong>17</strong> ’Āre’a rā hō’ē ā tō ’oe huru i nanahi ra, i teie nei mahana, ē a muri noa atu ; ’e ’ua mā’iti ’oe ia mātou ’ia fa’aorahia, ’a mā’itihia ai rātou ato’a ē ’ati noa a’e ia mātou nei ’ia hurihia e tō ’oe riri ’ū’ana i raro i hade ; ’e nō teie nei ’ohipa mo’a, e te Atua, tē ha’amāuruuru nei mātou ia ’oe ; ’e tē ha’amāuruuru ato’a nei mātou ia ’oe i te mea ’ua mā’iti ’oe ia mātou, ’ia ’ore mātou ’ia pe’e atu i te mau peu tumu ma’ama’a a tō mātou mau taea’e, ’o tei tāpe’a ia rātou i raro ’ia ti’aturi i te Mesia, ’e nā te reira i arata’i i tō rātou ’ā’au ’ia haere ’ē atu ia ’oe, e tō mātou Atua.</p>
            <p class="verse"><strong>18</strong> ’E tē ha’amāuruuru fa’ahou nei mātou ia ’oe, e te Atua, i te mea e feiā mā’itihia ’e e feiā mo’a mātou. ’Āmene.</p>
            <p class="verse"><strong>19</strong> I teienei, i muri a’era, ’ia fa’aro’o a’era Alama ’e tōna ra mau taea’e, ’e tāna nā tamari’i tamāroa i taua mau pure ra, ’ua māere roa ihora rātou.</p>
            <p class="verse"><strong>20</strong> Inaha ho’i, ’ua haere atu te mau ta’ata ato’a, ’e ’ua pūpū atu i te hō’ē ā huru pure.</p>
            <p class="verse"><strong>21</strong> I teienei ’ua parauhia taua vāhi e rātou, ’o Rameumepitoma, ’e terā te aura’a ’ia ’īritihia, te terōno mo’a.</p>
            <p class="verse"><strong>22</strong> I teienei, i ni’a iho i teie terōno ’ua pure atu te mau ta’ata ato’a i te hō’ē ā huru pure i te Atua, ma te ha’amāuruuru atu i tō rātou Atua i te mea ’ua mā’itihia rātou e ana, ’e ’aita ’oia i arata’i ’ē atu ia rātou ’ia pe’e atu i te peu tumu a tō rātou mau taea’e ; ’e ’aita tō rātou ’ā’au i fa’afāriu-’ē-hia ’ia ti’aturi i te mau mea e tupu a muri atu, ’o tei ’ore i ’iteahia e rātou ra.</p>
            <p class="verse"><strong>23</strong> I teienei, i muri iho i tō te mau ta’ata pūpūra’a atu i tā rātou mau ha’amāuruurura’a mai te reira huru, ’ua ho’i atu ra rātou i tō rātou iho mau fare, ’e ’aita rātou i paraparau fa’ahou nō ni’a i tō rātou Atua ē tae roa atu ’ua ha’aputuputu fa’ahou mai rātou i taua terōno mo’a ra, nō te ha’amāuruuru atu mai te au i tā rātou huru ravera’a.</p>
            <p class="verse"><strong>24</strong> I teienei, ’ia ’ite a’era Alama i te reira, ’ua ’oto roa ihora tōna ra ’ā’au ; nō te mea ’ua ’ite ’oia ē, e feiā parauti’a ’ore ’e e feiā ha’api’o rātou ; ’oia ïa, ’ua ’ite ’oia ē, ’ua onoono noa tō rātou ’ā’au i te ’auro, ’e te ’ārio, ’e te mau huru tao’a maitata’i ato’a.</p>
            <p class="verse"><strong>25</strong> ’Oia ïa, ’ua ’ite ato’a ’oia ē, ’ua fa’ateiteihia tō rātou ’ā’au i te fa’aahaaha rahi i roto i tō rātou ra te’ote’o.</p>
            <p class="verse"><strong>26</strong> ’E ’ua fa’ateitei a’era ’oia i tōna reo i ni’a i te ra’i, ’e ’ua ti’aoro atu ra, i te nā-’ō-ra’a ē : E aha te maoro, e te Fatu, ’o tā ’oe i hina’aro ’ia ora noa tō ’oe mau tāvini i raro nei i te tino nei, nō te hi’o atu i teie nei mau ’ohipa ’ino rahi i rotopū i te mau tamari’i a te ta’ata nei ?</p>
            <p class="verse"><strong>27</strong> Inaha, e te Atua, tē ti’aoro atu nei rātou ia ’oe ; ’ua horomi’ihia rā tō rātou ’ā’au i roto i tō rātou te’ote’o. Inaha, e te Atua, tē ti’aoro atu nei rātou ia ’oe i tō rātou vaha, ’ua ’ī roa rā rātou i te te’ote’o, i te mau mea faufa’a ’ore o te ao nei.</p>
            <p class="verse"><strong>28</strong> ’A hi’o na, e tō’u Atua, i tō rātou ’ahu moni rahi, ’e tō rātou mau tāpe’a, ’e tō rātou mau fa’a’una’una rima, ’e tā rātou mau mea fa’a’una’unara’a ’auro, ’e tā rātou mau mea maitata’i ato’a nō te fa’a’una’una ia rātou ; ’e inaha, ’ua nounou tō rātou ’ā’au i te reira, ’e tē ti’aoro nei rā rātou ia ’oe, ma te parau ē—Tē ha’amāuruuru nei mātou ia ’oe, e te Atua, nō te mea e feiā mā’itihia mātou nō ’oe, e pohe ho’i te tahi atu pae.</p>
            <p class="verse"><strong>29</strong> ’Oia ïa, tē parau nei rātou ē, ’ua fa’a’ite mai ’oe ia rātou ē ’aita e Mesia.</p>
            <p class="verse"><strong>30</strong> E te Fatu e te Atua ē, e aha te maorora’a tā ’oe e fa’a’oroma’i ’ia vai noa teie nei ’ohipa ’ī’ino ’e teie nei hara i roto i teie nei feiā ? E te Fatu, ’a hōro’a mai i te pūai iā’u, ’ia ti’a iā’u ’ia fa’a’oroma’i i tō’u nei mau paruparu ? E mea paruparu ho’i au, ’e nā roto i teie mau ’ohipa ’ī’ino i rotopū i teie nei mau ta’ata tē māuiui nei tō’u nei vārua.</p>
            <p class="verse"><strong>31</strong> E te Fatu, tē ’oto rahi nei tō’u ’ā’au ; ’a ha’amāhanahana mai ’oe i tō’u nei vārua i roto i te Mesia ? E te Fatu, ’a hōro’a mai ’oe i te pūai iā’u, ’ia ti’a iā’u ’ia fa’a’oroma’i i teie mau ’ati e tae mai i ni’a iā’u nei, nō te mau ’ohipa ’ī’ino a teie nei feiā.</p>
            <p class="verse"><strong>32</strong> E te Fatu, ’a ha’amāhanahana mai ’oe i tō’u nei vārua, ’e ’a ha’amanuia mai iā’u ’e te mau ta’ata rave ’ohipa i pīha’i iho iā’u nei—’oia ho’i ia Amona, ’e ia Aarona, ’e ia Omonera, ’e ’oia ato’a ia Amuleka, ’e ia Zeezeroma, ’e i tā’u nā tamari’i tamāroa to’opiti ato’a ho’i—’oia ïa, ’a ha’amāhanahana mai ’oe ia rātou ato’a, e te Fatu. ’Oia ïa, ’a ha’amāhanahana mai ’oe i tō rātou vārua i roto i te Mesia.</p>
            <p class="verse"><strong>33</strong> ’A tauturu mai ’oe ia rātou ’ia fāri’i i te pūai, ’ia ti’a ia rātou ’ia fa’a’oroma’i i tō rātou mau ’ati ’o tē tae mai i ni’a ia rātou nō te mau ’ohipa ’ī’ino a teie nei feiā.</p>
            <p class="verse"><strong>34</strong> E te Fatu, ’a tauturu mai ’oe ia mātou, ’ia manuia mātou ’ia arata’i fa’ahou mai ia rātou ia ’oe na i roto i te Mesia.</p>
            <p class="verse"><strong>35</strong> Inaha, e te Fatu, e mea faufa’a rahi tō rātou vārua, e mau taea’e ho’i rātou e rave rahi nō mātou, nō reira, ’a hōro’a mai ia mātou, e te Fatu, i te mana ’e te pa’ari ’ia ti’a ia mātou ’ia arata’i fa’ahou mai ia rātou, i tō mātou mau taea’e, ia ’oe na.</p>
            <p class="verse"><strong>36</strong> I teienei, i muri a’era, ’ia oti a’era tā Alama paraura’a atu i teie mau parau, ’ua tu’u atu ra ’oia i tōna nā rima i ni’a iho ia rātou ato’a ’o tei pīha’i iho iāna ra. ’E inaha, ’a tu’u ai ’oia i tōna ra nā rima i ni’a iho ia rātou, ’ua ’ī ihora rātou i te Vārua Mo’a.</p>
            <p class="verse"><strong>37</strong> ’E i muri iho i tō rātou fa’ata’a-’ē-ra’a ia rātou iho te tahi ’e i te tahi, ma te feruri ’ore e aha tā rātou e ’amu, ’e e aha tā rātou e inu, ’e e aha tā rātou e ’ō’omo.</p>
            <p class="verse"><strong>38</strong> ’E ’ua tauturu mai te Fatu ia rātou ’ia ’ore rātou ’ia po’ia, ’ia ’ore ho’i ia po’ihā ; ’oia ïa, ’ua hōro’a ato’a ’oia i te pūai i roto ia rātou ’ia ’ore rātou ’ia ro’ohia i te mau huru ’ati, maori rā ’ia horomi’ihia tō rātou mau ’ati i roto i te ’oa’oa o te Mesia. I teienei, ’ua au teie i te pure a Alama ; ’e ’ua nā-reira-hia ïa, nō te mea ’ua pure ’oia ma te fa’aro’o.</p>
            <p class="verse">’Ua ha’api’i Alama i te feiā veve ’o tei fa’aha’eha’ahia nā roto i tō rātou mau ’ati—Te fa’aro’o ’o te ti’aturi ïa i te mea ’aore i ’ite-mata-hia, ’o tei riro rā ’ei parau mau—’Ua fa’a’ite pāpū Alama ē, e rave te mau melahi i te ’ohipa i rotopū i te mau tāne, i te mau vahine, ’e i te mau tamari’i—’Ua fa’aau Alama i te parau mai te huero te huru—E mea ti’a roa i te reira ’ia tanuhia ’e ’ia ’atu’atuhia—E tupu mai te reira i muri iho ’ei tumu rā’au, ’e nō ni’a mai ho’i i te reira e fa’ifa’ihia mai ai te hotu nō te ora mure ’ore. Fātata 74H.M.</p>
            <p class="verse">=== Alma Chapitre 32 ===</p>
            <p class="verse"><strong>1</strong> ’E i muri a’era, ’ua haere atu ra rātou, ’e ’ua ha’amata ihora i te poro haere i te parau a te Atua i te mau ta’ata, ma te tomo atu i roto i tō rātou mau sunago, ’e i roto i tō rātou mau fare, ’oia ïa, ’e ’ua poro ato’a atu ra rātou i te parau i roto i tō rātou mau aroā.</p>
            <p class="verse"><strong>2</strong> ’E i muri a’era, i muri iho i tā rātou mau ’ohipa rahi i rotopū ia rātou, ’ua ha’amata ihora rātou i te manuia i rotopū i te pupu feiā veve ; inaha ho’i, ’ua hurihia rātou i rāpae i te mau sunago nō te nehenehe ’ore o tō rātou mau ’ahu.</p>
            <p class="verse"><strong>3</strong> Nō reira, ’aita rātou i fa’ati’ahia ’ia tomo atu i roto i tō rātou mau sunago nō te ha’amori i te Atua, nō te mea ’ua fa’arirohia rātou ’ei mea vi’ivi’i ; nō reira e feiā veve ho’i rātou ; ’oia ïa, ’ua fa’arirohia rātou e tō rātou mau taea’e ’ei mea faufa’a ’ore ; nō reira e mea veve rātou i te mau mea o teie nei ao ; ’e ’oia ato’a e mea ha’eha’a rātou i te ’ā’au.</p>
            <p class="verse"><strong>4</strong> I teienei, ’a ha’api’i atu ai ’e ’a a’o atu ai Alama i te mau ta’ata i ni’a i te ’āivi ra o Onida, ’ua haere mai ra te hō’ē pupu ta’ata rahi iāna ra, ’e ’o rātou ho’i teie i parauhia iho nei, ’oia ho’i, tei ha’eha’a te ’ā’au nō tō rātou veve i te mau mea o teie nei ao.</p>
            <p class="verse"><strong>5</strong> ’E ’ua haere mai ra rātou ia Alama ra ; ’e ’ua nā ’ō mai ra te ta’ata rahi mātāmua i rotopū ia rātou iāna : Inaha, e aha tā tō’u nei mau taea’e e rave, ’ua ’ino’inohia ho’i rātou e te mau ta’ata ato’a nō tō rātou ra veve ; ’oia ïa, e tō mātou iho ho’i mau tahu’a ; ’e ’ua huri ho’i rātou ia mātou i rāpae i tō mātou ra mau sunago ’o tā mātou i hāmani i tō mātou iho rima nā roto i te ’ohipa rahi roa ; ’e ’ua huri rātou ia mātou i rāpae nō tō mātou veve rahi ; ’e ’aita tō mātou e vāhi nō te ha’amori i tō mātou Atua ; ’e inaha, nahea ïa mātou nei ?</p>
            <p class="verse"><strong>6</strong> ’E i teienei, ’ia fa’aro’o a’era Alama i te reira, ’ua fāriu ti’a atu ra tōna mata iāna, ’e ’ua hi’o atu ra ’oia ma te ’oa’oa rahi ; ’e ’ua ’ite ihora ’oia ē, nō tō rātou mau ’ati i ha’eha’a ai rātou, ’e tē fa’aineinehia ra rātou nō te fa’aro’o i te parau.</p>
            <p class="verse"><strong>7</strong> Nō reira ’aita ’oia i parau fa’ahou atu i te tahi atu pupu ta’ata ; ’āre’a rā ’ua fa’atoro atu ra ’oia i tōna rima, ’e ’ua parau atu ra ’oia i te mau ta’ata tāna e ’ite ra, ’o tei tātarahapa mau, ’e ’ua nā ’ō atu ra ia rātou :</p>
            <p class="verse"><strong>8</strong> Tē ’ite nei au ē, ’ua ha’eha’a roa tō ’outou ’ā’au ; ’e mai te mea e parau mau te reira, e ao ïa tō ’outou.</p>
            <p class="verse"><strong>9</strong> Inaha, ’ua parau a’enei ho’i tō ’outou taea’e ē, Nāhea ïa mātou nei ?—’ua hurihia ho’i mātou i rāpae i tō mātou mau sunago, ’e ’aita e ti’a ia mātou ’ia ha’amori i tō tātou Atua.</p>
            <p class="verse"><strong>10</strong> Inaha, tē parau atu nei au ia ’outou na, tē mana’o ra ānei ’outou ē, ’aita e ti’a ia ’outou ’ia ha’amori i te Atua, maori rā i roto i tō ’outou mau sunago ana’e ra ?</p>
            <p class="verse"><strong>11</strong> ’E ’oia fa’ahou, e ui atu vau, tē mana’o ra ānei ’outou ē, hō’ē noa iho tō ’outou ha’amorira’a i te Atua i te hepetoma hō’ē e ti’a ai ?</p>
            <p class="verse"><strong>12</strong> Tē parau atu nei au ia ’outou na, e mea maita’i tō ’outou hurira’ahia i rāpae i tō ’outou mau sunago, ’ia ha’eha’a ’outou, ’e ’ia ha’api’i ho’i ’outou i te pa’ari ; e mea ti’a ho’i ’ia ha’api’i ’outou i te pa’ari ; nō te mea ’ua hurihia ’outou i rāpae ra, i ’ino’inohia ai ’outou e tō ’outou mau taea’e, e nō tō ’outou veve rahi roa i fa’aha’eha’ahia ai tō ’outou ’ā’au ; e mea ti’a ho’i ia fa’aha’eha’ahia ’outou.</p>
            <p class="verse"><strong>13</strong> ’E i teienei, nō te mea ’ua fa’aha’eha’ahia ’outou, e ao tō ’outou ; ia fa’aha’eha’ahia ho’i te ta’ata, e riro paha ’oia i te tātarahapa ; ’oia mau, ’o tē tātarahapa, e arohahia mai ïa ’oia ; ’e ’o tē roa’a te aroha ’e tē tāmau māite ē tae noa atu i te hope’a ra, e ora ïa tōna.</p>
            <p class="verse"><strong>14</strong> ’E i teienei, mai tā’u i parau atu ia ’outou na ē, nō te mea ’ua fa’aha’eha’ahia ’outou, e ao tō ’outou, ’aita ānei ’outou e mana’o nei ē, e ao rahi a’e tō rātou ’o tē fa’aha’eha’a mai ia rātou iho nō te parau ?</p>
            <p class="verse"><strong>15</strong> ’Oia ïa, ’o tē fa’aha’eha’a mau iāna ihora ma te tātarahapa i tāna mau hara, ’e te tāmau māite ē tae noa atu i te hope’a ra, e ao ïa tōna—’oia ïa, e ao rahi a’e tōna i tō te ta’ata i fa’aha’eha’ahia nō tō rātou veve rahi ra.</p>
            <p class="verse"><strong>16</strong> Nō reira, e ao ho’i tō rātou ’o tei fa’aha’eha’a noa ia rātou iho ma te tūra’i-’ore-hia ’ia fa’aha’eha’a ; ’oia ïa, e ao tōna ’o tē ti’aturi i te parau a te Atua, ’e ’o tē bāpetizohia ma te ’ā’au ’eta’eta ’ore ; ’oia ïa, ma te arata’i-’ore-hia ’ia ’ite i te parau, ’e ’aore rā ma te tūra’i-’ore-hia ’ia ’ite, hou rātou e ti’aturi ai i te reira.</p>
            <p class="verse"><strong>17</strong> ’Oia ïa, e rave rahi tē parau mai ē : Mai te mea e fa’a’ite mai ’oe ia mātou i te hō’ē tāpa’o nō te ra’i mai, ’ei reira mātou e ’ite pāpū ai ; ’e ’ei reira mātou e ti’aturi ai.</p>
            <p class="verse"><strong>18</strong> I teienei, tē ani nei au, e fa’aro’o ānei te reira ? Inaha, tē parau atu nei au ia ’outou na ē, e ’ere roa ïa ; nō te mea ’ia ’ite te ta’ata i te hō’ē mea, ’aita ïa e tumu nō te ti’aturi, nō te mea ’ua ’ite ’oia.</p>
            <p class="verse"><strong>19</strong> ’E i teienei, e aha atu ā ïa te rahira’a o te ’anatemara’a o te ta’ata i ’ite i te hina’aro o te Atua ’e ’aita i ha’apa’o i te reira, i tō te ta’ata i ti’aturi noa ma te ’ite ’ore, ’e ’ua ’ōfati i te ture ?</p>
            <p class="verse"><strong>20</strong> I teienei, ’ia ha’avā ’outou i te reira e ti’a ai. Inaha, tē parau atu nei au ia ’outou na, e mea ta’a ’ē maita’i tō te hō’ē ta’ata huru i tō te tahi ; ’e e fāri’i te ta’ata tāta’itahi i tei au i tāna ra ’ohipa.</p>
            <p class="verse"><strong>21</strong> ’E i teienei, mai tā’u i parau a’enei nō ni’a i te fa’aro’o—E ’ere te fa’aro’o i te ’ite pāpū mau i te mau mea e vai nei ; nō reira mai te mea e fa’aro’o tō ’oe, tē ti’aturi ra ïa ’oe i te mau mea ’aore i ’ite-mata-hia, ’o tei riro rā ’ei parau mau.</p>
            <p class="verse"><strong>22</strong> ’E i teienei, inaha, tē parau atu nei au ia ’outou na, ’e ’ua hina’aro vau ’ia ha’amana’o ’outou ē, e aroha tō te Atua i te mau ta’ata ato’a ’o tē ti’aturi i tōna ra i’oa ; nō reira tē hina’aro nei ’oia, i te mātāmua roa, ’ia ti’aturi ’outou, ’oia ïa, i tāna ra parau.</p>
            <p class="verse"><strong>23</strong> ’E i teienei, tē fa’a’ite mai ra ’oia i tāna parau nā roto i te mau melahi i te ta’ata nei ; ’oia ïa, e ’ere i te tāne ana’e, i te vahine ato’a rā. I teienei, e ’ere ïa ’o rātou ana’e ra ; ’ua hōro’ahia mai ho’i te mau parau i te mau tamari’i ri’i e rave rahi taime, ’e ’ua fa’aha’amā atu te reira i te feiā ’aravihi ’e te feiā ’ite.</p>
            <p class="verse"><strong>24</strong> ’E i teienei, e tō’u mau taea’e here, ’ua ani mai ’outou iā’u nei ē, nāhea ’outou nō te mea ’ua ’atihia ’outou ’e ’ua hurihia ho’i i rāpae—i teienei, ’aita vau i hina’aro ’ia mana’o ’outou ē, e ha’avā atu vau ia ’outou mai te au ana’e i te parau mau ra—</p>
            <p class="verse"><strong>25</strong> ’E ’aita ho’i au i mana’o ē, ’ua tūra’ihia ’outou pā’āto’a ’ia fa’aha’eha’a ia ’outou iho ; ’āre’a rā tē ti’aturi nei au ē, tē vai ra te tahi pae i rotopū ia ’outou ’o tei fa’aha’eha’a ia rātou iho, noa atu ā ho’i tō rātou huru.</p>
            <p class="verse"><strong>26</strong> I teienei, mai tā’u i parau nō ni’a i te fa’aro’o—e ’ere ïa i te ’ite pāpū mau—’oia ato’a tā’u nei mau parau. ’Aita e ti’a ia ’outou ’ia ’ite pāpū roa i te ha’amatara’a, ’oia ato’a te fa’aro’o, e ’ere ato’a ïa i te ’ite pāpū roa.</p>
            <p class="verse"><strong>27</strong> Inaha rā, mai te mea e ara ’outou ’e e fa’aaraara ho’i i tō ’outou mau mana’o, i te tāmata i tā’u nei mau parau, ’e i te fa’a’ohipa ho’i i te hō’ē vāhi iti ha’iha’i noa nō te fa’aro’o ; ’oia ïa, noa atu ’aita i ti’a ia ’outou, maori rā ’o te hina’aro noa ’ia ti’aturi ; ’a vaiiho i taua hina’aro ra ’ia tupu i roto ia ’outou ē tae noa atu ’ua ti’aturi ’outou ’e ’ua ti’a ia ’outou ’ia fāri’i i te tahi tufa’a nō tā’u nei mau parau.</p>
            <p class="verse"><strong>28</strong> I teienei, e fa’aau tātou i te parau i te hō’ē huero. I teienei, mai te mea e fa’ati’a ’outou ’ia tanuhia te hō’ē huero i roto i tō ’outou ’ā’au, inaha, mai te mea e huero mau ’e ’aore rā e huero maita’i, ’e mai te mea ’aita ’outou e huri atu i te reira i rāpae nā roto i tō ’outou ti’aturi ’ore, ’e nā roto i te reira e pāto’i ai ’outou i te Vārua o te Fatu ra, inaha, e ha’amata ïa te reira i te tupu rahi i roto i tō ’outou ’ā’au ; ’e ’ia ’ite ’outou i te tupura’a rahi o te reira, e ha’amata ’outou i te parau i roto ia ’outou iho ē—e huero maita’i mau ïa teie, ’e ’aore rā e parau maita’i teie, nō te mea ’ua ha’amata te reira i te fa’arahi i tō’u vārua ; ’oia ïa, ’ua ha’amata te reira i te ha’amāramarama i tō’u ’ite, ’oia ïa, ’e ’ua ha’amata te reira i te riro ’ei mea ’oa’oa roa i roto iā’u nei.</p>
            <p class="verse"><strong>29</strong> I teienei, inaha, ’aita ānei te reira e fa’arahi i tō ’outou fa’aro’o ? Tē parau atu nei au ia ’outou na, ’Oia roa ïa ; ’aita rā te reira i riro ’ei ’ite pāpū roa.</p>
            <p class="verse"><strong>30</strong> Inaha rā, ’ia oru te huero, ’e ’ia ’ōteo, ’e ’ia ha’amata ho’i i te tupu, ’ei reira ’outou e parau ai ē, e huero maita’i ïa ; inaha ho’i, tē ’oru nei, ’e tē ’ōteo nei, ’e tē tupu nei ho’i. ’E i teienei, inaha, ’aita ānei te reira e ha’apūai i tō ’outou fa’aro’o ? ’Oia ïa, e ha’apūai te reira i tō ’outou fa’aro’o : ’e e parau ho’i ’outou ē, ’ua ’ite au e huero maita’i te reira ; inaha ho’i, ’ua ’ōteo mai ’e ’ua ha’amata i te tupu.</p>
            <p class="verse"><strong>31</strong> ’E i teienei, inaha, ’ua ’ite pāpū ānei ’outou ē, e huero maita’i te reira ? Tē parau atu nei au ia ’outou na, ’Oia roa ïa ; e fa’ahotu mai ho’i te mau huero tāta’itahi ato’a i tōna ihora huru mau.</p>
            <p class="verse"><strong>32</strong> Nō reira, ’ia tupu te huero, e mea maita’i ïa, ’āre’a rā ’ia ’ore e tupu, inaha e ’ere ïa i te mea maita’i, nō reira e fa’aru’ehia ïa.</p>
            <p class="verse"><strong>33</strong> ’E i teienei, inaha, nō te mea ’ua tāmata ’outou i te reira, ’e ’ua tanu i te huero, ’e ’ua oru ’e ’ua ’ōteo, ’e ’ua tupu ho’i, ’ua ’ite pāpū ïa ’outou ē, e huero maita’i ïa te reira.</p>
            <p class="verse"><strong>34</strong> ’E i teienei, inaha, e mea pāpū maita’i ānei tō ’outou ’ite ? ’Oia ïa, e mea pāpū maita’i tō ’outou ’ite i taua mea ra, ’e ’ua ’ore tō ’outou fa’aro’o ; nō te mea ’ua riro ïa ’ei ’ite pāpū mau, ’ua ’ite ho’i ’outou ē, ’ua fa’a’oru te parau i tō ’outou vārua, ’e ’ua ’ite ato’a ’outou ē, ’ua ’ōteo i ni’a, ’e te rahi ra tō ’outou māramarama, ’e te tupu rahi ra ho’i tō ’outou mana’o.</p>
            <p class="verse"><strong>35</strong> ’E i teienei, e ’ere ānei te reira i te parau mau ? Tē parau atu nei au ia ’outou na, ’Oia roa ïa, nō te mea ’o te māramarama ïa ; ’e te mea māramarama ato’a ra, e mea maita’i ïa, nō te mea te ’itehia ra, nō reira, e mea ti’a roa ia ’outou ’ia ’ite ē, e mea maita’i ïa ; ’e i teienei, inaha, i muri iho i tō ’outou fāri’ira’a i teie māramarama, ’ua pāpū maita’i roa ānei tō ’outou ’ite i reira ?</p>
            <p class="verse"><strong>36</strong> Inaha, tē parau atu nei au ia ’outou na, ’Aita roa ïa, e ’eiaha ho’i ’outou e ha’apae i tō ’outou fa’aro’o i te hiti, ’ua fa’a’ohipa noa ho’i ’outou i tō ’outou fa’aro’o nō te tanu i te huero, ’ia ti’a ia ’outou ’ia ’ite e mea maita’i ānei te huero.</p>
            <p class="verse"><strong>37</strong> ’E inaha, ’a ha’amata ai te tumu rā’au i te tupu, e parau ïa ’outou ē : E ’atu’atu māite tātou i te reira, ’ia a’ahia, ’ia tupu i ni’a, ’e ’ia fa’ahotu mai ho’i i te mā’a nā tātou. ’E i teienei, inaha, mai te mea e ’atu’atu māite ’outou i te reira, e a’ahia ïa, ’e e tupu i ni’a, ’e e fa’ahotu mai ho’i i te mā’a.</p>
            <p class="verse"><strong>38</strong> ’Āre’a rā ’ia ha’apa’o ’ore ’outou i te tumu rā’au, ’e ’ia ’ore ho’i ’ia ’atu’atu maita’i, inaha, ’aita ïa e a’ahia ; ’e ’ia tae mai te ve’ave’a o te mahana ra ’e ’ia ha’apa’apa’a i te reira, ’e nō te mea ho’i ’aita i a’ahia e ’ōriorio ïa, ’e e ’ōhiti ho’i ’outou i te reira ’e ’a huri atu ai i rāpae.</p>
            <p class="verse"><strong>39</strong> I teienei, e ’ere nō te mea ’aita te huero i te mea maita’i, e ’ere ato’a nō te mea ’aita tōna mā’a i te mea hina’arohia ; nō te mea rā e fenua pāpāmarō tō ’outou, ’e ’aita ’outou e ’atu’atu i te tumu rā’au, nō reira ’aita ’outou e fāri’i i te hotu nō te reira.</p>
            <p class="verse"><strong>40</strong> ’E nō reira, mai te mea ’aita ’outou e ’atu’atu i te parau, ma te hi’o atu i mua ma te ’ā’au fa’aro’o i te hotu nō te reira, e ’ore ïa ’outou e pōfa’i mai i te hotu nō ni’a mai i te tumu rā’au nō te ora.</p>
            <p class="verse"><strong>41</strong> ’Āre’a rā mai te mea e ’atu’atu ’outou i te parau, ’oia ïa, ’ia ’atu’atu i te tumu rā’au ’a ’ōteo mai ai te reira, nā roto i tō ’outou fa’aro’o ’e ma te itoito rahi, ’e te fa’a’oroma’i ho’i, ma te hi’o atu i mua i te hotu nō te reira, e a’ahia ïa te reira ; ’e inaha, e riro te reira ’ei tumu rā’au ’o tē tupu noa i ni’a ē tae atu ai i te ora mure ’ore.</p>
            <p class="verse"><strong>42</strong> ’E nō tō ’outou itoito, ’e tō ’outou fa’aro’o, ’e tō ’outou fa’a’oroma’i i te parau nō te ’atu’atura’a, ’ia a’ahia i roto ia ’outou na, inaha, ’aita e maoro e pōfa’i mai ’outou i te hotu nō te reira, ’o tei riro ’ei mea faufa’a rahi, ’e ’o tei hau tōna monamona i tō te mau mea monamona ato’a ra, ’e ’o tei riro ’ei mea teatea atu i te mau mea teatea ato’a ra ; ’oia ïa, ’e ’ua hau atu tōna māra’a i tō te mau mea mā ato’a ra ; ’e e rave ’outou i te fa’a’amu’a i tō reira hotu ē tae noa atu ’ua pa’ia maita’i ’outou, ’e ’aita ’outou e po’ia fa’ahou, ’e ’aita ho’i e po’ihā fa’ahou.</p>
            <p class="verse"><strong>43</strong> I reira, e tō’u mau taea’e, e ’ō’oti ’outou i te mau utu’a maita’i nō tō ’outou fa’aro’o, ’e tō ’outou itoito, ’e te fa’a’oroma’i, ’e te marū ma te tīa’i i te tumu rā’au ’ia fa’ahotu mai i te mā’a nā ’outou.</p>
            <p class="verse">’Ua ha’api’i Zenosa e mea ti’a i te mau ta’ata ’ia pure ’e ’ia ha’amori i te mau vāhi ato’a, ’e ’ua fa’afāriu-’ē-hia atu te mau ha’avāra’a nā roto i te Tamaiti—’Ua ha’api’i Zenoke e fa’ataehia mai te aroha nā roto i te Tamaiti—’Ua fa’ateitei Mose i roto i te mēdēbara i te hō’ē taipe nō te Tamaiti a te Atua. Fātata 74H.M.</p>
            <p class="verse">=== Alma Chapitre 33 ===</p>
            <p class="verse"><strong>1</strong> I teienei, ’ia fa’aoti a’era Alama i te parau i teie mau parau, ’ua tono mai ra rātou i te hō’ē ve’a iāna nō tō rātou hina’aro ’ia ’ite e mea ti’a ānei ia rātou ’ia ti’aturi i te hō’ē noa iho Atua, ’ia roa’a mai ia rātou teie hotu ’o tāna i parau na, ’e nāhea ho’i rātou ’ia tanu i te huero, ’oia ho’i te parau o tāna i parau, ’o tāna ho’i i parau ē, ’ia tanuhia te reira i roto i tō rātou ’ā’au e ti’a ai ; ’oia ho’i, nāhea rātou ’ia fa’a’ohipa i tō rātou fa’aro’o.</p>
            <p class="verse"><strong>2</strong> ’E ’ua parau atu ra Alama ia rātou : Inaha, ’ua parau mai ’outou ē, ’aita e ti’a ia ’outou ’ia ha’amori i tō ’outou Atua, nō te mea ’ua hurihia ’outou i rāpae i tō ’outou mau sunago. Inaha rā, tē parau atu nei au ia ’outou na, mai te mea tē mana’o na ’outou ē, ’aita e ti’a ia ’outou ’ia ha’amori i te Atua, e hape rahi ïa tō ’outou i reira, ’e e mea ti’a ho’i ’ia ’imi ’outou i te mau pāpa’ira’a mo’a ; ’e mai te mea tē mana’o na ’outou ē nā rātou i ha’api’i mai i te reira ia ’outou, ’aita ïa ’outou i māramarama.</p>
            <p class="verse"><strong>3</strong> Tē ha’amana’o ra ānei ’outou i te tai’ora’a i tā Zenosa, te peropheta tahito, i parau nō ni’a i te pure ’e te ha’amorira’a ?</p>
            <p class="verse"><strong>4</strong> I nā ’ō na ho’i ’oia ē : E aroha tō ’oe, e te Atua, ’e ’ua fa’aro’o mai ho’i ’oe i tā’u ra pure, ’a pārahi ai au i roto i te mēdēbara ra ; ’oia ïa, ’ua aroha mai ’oe iā’u, ’a pure atu ai au nō tō’u ra mau ’enemi, ’e ’ua fa’afāriu mai ho’i ’oe ia rātou iā’u nei.</p>
            <p class="verse"><strong>5</strong> ’Oia ïa, e te Atua, ’ua aroha mai ’oe iā’u ’a ti’aoro atu ai au ia ’oe i roto tā’u ra ’āua, ’e ’a ti’aoro atu ai au ia ’oe nā roto i tā’u ra pure, ’ua fa’aro’o mai ’oe iā’u.</p>
            <p class="verse"><strong>6</strong> ’E teie fa’ahou ā, e te Atua, ’ia ho’i atu vau i tō’u ra fare, ’ua fa’aro’o mai ’oe i tā’u ra pure.</p>
            <p class="verse"><strong>7</strong> ’E ’ia tomo a’era vau i roto i tō’u ra piha, ’e ’ia pure atu ia ’oe, e te Fatu, ’ua fa’aro’o mai ’oe iā’u.</p>
            <p class="verse"><strong>8</strong> ’Oia ïa, tē aroha mai ra ’oe i tā ’oe ra mau tamari’i, ’ia ti’aoro atu rātou ia ’oe, ’ia fa’aro’ohia rātou e ’oe ’eiaha rā e te ta’ata nei, ’e ’ua fa’aro’o ïa ’oe ia rātou.</p>
            <p class="verse"><strong>9</strong> ’Oia ïa, e te Atua, ’ua aroha mai ’oe iā’u, ’e ’ua fa’aro’o mai ho’i i tā’u mau ti’aorora’a i rotopū i tō ’oe ra mau ’āmuira’a.</p>
            <p class="verse"><strong>10</strong> ’Oia ïa, ’ua fa’aro’o ato’a mai ’oe iā’u ’a hurihia atu ai au i rāpae ’e ’a ’ino’inohia ai ho’i au e tō’u ra mau ’enemi ; ’oia ïa, ’ua fa’aro’o mai ’oe i tā’u ra mau ti’aorora’a, ’e ’ua riri ho’i i tō’u ra mau ’enemi, ’e ’ua tāho’o ’oi’oi mai ’oe ia rātou i roto i tō ’oe ra riri nā roto i te ha’amoura’a.</p>
            <p class="verse"><strong>11</strong> ’E ’ua fa’aro’o mai ’oe iā’u nō tō’u ra mau ’ati ’e nō tō’u ra ’ā’au ha’avare ’ore, ’e nō tā ’oe Tamaiti i nā reira ai ’oe i te aroha mai iā’u ; nō reira e ti’aoro atu vau ia ’oe i roto i tō’u mau ’ati ato’a, ’e tei roto ho’i ia ’oe tō’u ra ’oa’oa ; ’e ’ua fa’afāriu ’ē atu ’oe i tā ’oe mau ha’avāra’a iā’u nei, nā roto i tā ’oe ra Tamaiti.</p>
            <p class="verse"><strong>12</strong> ’E i teienei, ’ua parau atu ra Alama ia rātou : Tē ti’aturi ra ānei ’outou i taua mau pāpa’ira’a mo’a ra i pāpa’ihia e te feiā i tahito ra ?</p>
            <p class="verse"><strong>13</strong> Inaha, mai te mea e nā reira ’outou, e ti’aturi ïa ’outou i tā Zenosa i parau mai ; inaha ho’i, tē nā ’ō ra ’oia : ’Ua fa’afāriu ’ē atu ’oe i tā ’oe mau ha’avāra’a nā roto i tā ’oe ra Tamaiti.</p>
            <p class="verse"><strong>14</strong> I teienei, inaha, e tō’u mau taea’e, e ui atu vau ē ’ua tai’o ānei ’outou i te mau pāpa’ira’a mo’a ? Mai te mea ē ’ua nā reira ’outou, nō te aha ïa ’aita ’outou i ti’aturi i te Tamaiti a te Atua ?</p>
            <p class="verse"><strong>15</strong> ’Aore ho’i i pāpa’ihia ē, ’o Zenosa ana’e tei parau mai i teie mau mea ; ’āre’a rā ’ua parau ato’a mai ’o Zenoke i teie mau mea—</p>
            <p class="verse"><strong>16</strong> Inaha ho’i, tē nā ’ō ra ’oia : ’Ua riri ’oe, e te Fatu, i teie nei feiā, nō te mea ’aita rātou i hina’aro ’ia ’ite i tō ’oe ra aroha, ’o tā ’oe i tu’u mai i ni’a ia rātou nā roto i tā ’oe ra Tamaiti.</p>
            <p class="verse"><strong>17</strong> ’E i teienei, e tō’u mau taea’e, ’ua ’ite ’outou ē, tē fa’a’ite pāpū mai nei te piti o te peropheta tahito nō ni’a i te Tamaiti a te Atua, ’e nō te mea ’aita te mau ta’ata i māramarama i tāna ra mau parau, ’ua pehi ihora rātou iāna i te ’ōfa’i ’e ’ua pohe roa.</p>
            <p class="verse"><strong>18</strong> Inaha rā, e ’ere te reira ana’e ; e ’ere ’o rāua ana’e tei parau mai nō ni’a i te Tamaiti a te Atua.</p>
            <p class="verse"><strong>19</strong> Inaha, ’ua parau ato’a Mose nō ni’a iāna, ’oia ïa, ’E inaha, ’ua fa’ateiteihia te hō’ē taipe i roto i te mēdēbara, ’e ’o ’oia ’o tē hi’o atu i ni’a i te reira e ora ïa. ’E e rave rahi ho’i tei hi’o atu ’e ’ua ora.</p>
            <p class="verse"><strong>20</strong> ’Āre’a rā e mea iti roa te ta’ata i ’ite i te aura’a nō taua mau mea ra, nō te ’eta’eta ïa o tō rātou ’ā’au. ’E e rave rahi ho’i tei ’ore i hi’o atu nō te ’eta’eta o tō rātou ’ā’au, nō reira ’ua pohe rātou. I teienei, te tumu ’aita rātou i hi’o atu, nō te mea ïa ’aita rātou i ti’aturi ē e fa’aora te reira ia rātou.</p>
            <p class="verse"><strong>21</strong> E tō’u mau taea’e ē, ’āhiri e fa’aorahia ’outou nā roto i te hi’o-noa-ra’a ’ia fa’aorahia ’outou, e’ita ānei ïa ’outou e hi’o ’oi’oi atu, ’e ’aore rā e fa’a’eta’eta ānei ’outou i tō ’outou ’ā’au i roto i te ti’aturi ’ore ’e te fa’atau, ’e e’ita atu ra ’outou e nānā atu i tō ’outou mata, ’ia pohe atu ’outou na ?</p>
            <p class="verse"><strong>22</strong> ’Ia nā reira ’outou, e tae mai te ’ati i ni’a ia ’outou ; ’ia ’ore rā ’outou ’ia nā reira, ’e ’ia nānā atu ’outou i tō ’outou mata, ’e ’ia ha’amata i te ti’aturi i te Tamaiti a te Atua ē, e haere mai ’oia nō te fa’aora i tōna ra mau ta’ata, ’e e ha’amāuiuihia ’oia ’e e pohe ho’i nō te ha’amatara i tā rātou mau hara ; ’e e ti’a fa’ahou mai ’oia mai te pohe mai, ’ia tupu te ti’afa’ahoura’a, ’e e ti’a atu te mau ta’ata ato’a i mua iāna, ’ia ha’avāhia i te mahana hope’a ’e te mahana ha’avāra’a, mai te au i tā rātou mau ’ohipa.</p>
            <p class="verse"><strong>23</strong> ’E i teienei, e tō’u mau taea’e, tē hina’aro nei au ’ia tanu ’outou i teie nei parau i roto i tō ’outou ’ā’au, ’e ’ia ha’amata a’era te reira i te ’oru, ’a ’atu’atu i te reira nā roto i tō ’outou fa’aro’o. ’E inaha, e riro te reira ’ei tumu rā’au, i te tupura’a i roto ia ’outou ē tae noa atu i te ora mure ’ore. ’E ’ia ha’amāmā mai te Atua i tā ’outou mau hōpoi’a, nā roto i te ’oa’oa i tāna ra Tamaiti. ’E e ti’a ia ’outou ’ia rave i teie mau mea ato’a mai te mea e hina’aro ’outou. ’Āmene.</p>
            <p class="verse">’Ua fa’a’ite pāpū Amuleka ē tei roto te parau i te Mesia e tae atu ai i te ora—’Āhiri ē ’aita e tāra’ehara, e mou te mau ta’ata ato’a—Tē fa’a’ite nei te tā’āto’ara’a nō te ture a Mose i te huru nō te tusia a te Tamaiti a te Atua—’Ua fa’atumuhia te ’ōpuara’a mure ’ore nō te fa’aorara’a i ni’a i te fa’aro’o ’e te tātarahapa—’A pure nō ni’a i te mau ha’amaita’ira’a pae tino ’e pae vārua—Teie nei orara’a ’o te taime ïa nō te fa’aineine i te ta’ata ’ia fārerei i te Atua—’A rave māite i te ’ohipa nō tō ’outou fa’aorara’a ma te mata’u i mua i te Atua. Fātata 74H.M.</p>
            <p class="verse">=== Alma Chapitre 34 ===</p>
            <p class="verse"><strong>1</strong> ’E i teienei, i muri a’era, ’ia oti a’era tā Alama paraura’a atu i teie nei mau parau ia rātou, ’ua pārahi ihora ’oia i raro i ni’a i te repo, ’e ’ua ti’a a’era Amuleka i ni’a ’e ’ua ha’amata ihora i te ha’api’i atu ia rātou, i te nā-’ō-ra’a atu ē :</p>
            <p class="verse"><strong>2</strong> E tō’u mau taea’e, ’ua mana’o vau ē, ’aita roa i ti’a ’ia ’ore ’outou ’ia ’ite i te mau mea i parauhia nō ni’a i te taera’a mai o te Mesia, ’o tei ha’api’ihia e mātou ē, ’o te Tamaiti a te Atua ; ’oia ïa, ’ua ’ite ho’i au ē, ’ua ha’api’i-rahi-hia teie nei mau mea ia ’outou na, hou tō ’outou tāivara’a ia mātou nei.</p>
            <p class="verse"><strong>3</strong> E nō te mea ’ua hina’aro ’outou ’ia fa’a’ite atu tō’u nei taea’e here ia ’outou i te mea e au ia ’outou ’ia rave nō tō ’outou mau ’ati ; ’e nō reira ’ua parau ri’i atu ’oia ia ’outou nō te fa’aineine i tō ’outou ferurira’a, ’ua fa’aitoito atu ’oia ia ’outou nō ni’a i te fa’aro’o e te fa’a’oroma’i—’</p>
            <p class="verse"><strong>4</strong> ’Oia ïa, ’ia rahi ho’i tō ’outou fa’aro’o ’e ’ia tanu ’outou i te parau i roto i tō ’outou ’ā’au, ’e ’ia tāmata ’outou i tō te reira maita’i.</p>
            <p class="verse"><strong>5</strong> ’E ’ua ’ite mātou ē, te uira’a rahi i roto i tō ’outou ’ā’au na, teie ïa, tei roto ānei i te Tamaiti a te Atua taua parau ra, ’e ’aita ānei e Mesia e vai ra.</p>
            <p class="verse"><strong>6</strong> ’E ’ua ’ite ato’a ’outou ē, ’ua fa’a’ite pāpū atu tō’u nei taea’e ia ’outou i te mau vāhi e rave rahi, ’e tei roto ïa te parau i te Mesia e tae atu i te fa’aorara’a.</p>
            <p class="verse"><strong>7</strong> ’Ua fa’ahiti atu tō’u nei taea’e i te mau parau a Zenosa, ’oia ho’i, e tae mai te fa’aorara’a nā roto i te Tamaiti a te Atua, ’e ’ua fa’ahiti ato’a atu ’oia i te mau parau a Zenoke ; ’e ’oia ato’a ’ua fa’ahiti atu ’oia i te mau parau a Mose nō te fa’a’ite pāpū ē, e parau mau teie nei mau mea.</p>
            <p class="verse"><strong>8</strong> ’E i teienei, inaha, tē fa’a’ite pāpū atu nei au iho ia ’outou ē, e parau mau teie mau mea. Inaha, tē parau atu nei au ia ’outou ē, ’ua ’ite au ē, e tae mai te Mesia i rotopū i te mau tamari’i a te ta’ata nei, nō te rave i ni’a iāna iho i te mau hara a tōna ra mau ta’ata, ’e ’ia riro ’oia ’ei tāra’ehara nō tō te ao nei ; ’e nā te Fatu te Atua i parau mai i te reira.</p>
            <p class="verse"><strong>9</strong> ’E e mea ti’a roa ho’i ’ia fa’ati’ahia te hō’ē tāra’ehara ; e mai te au ho’i i te ’ōpuara’a rahi a te Atua mure ’ore ra, e mea ti’a roa ’ia fa’ati’ahia te hō’ē tāra’ehara, ’e mai te mea ē ’aita, e pohe ïa te mau ta’ata ato’a ; ’oia ïa, ’ua ’eta’eta te ta’ata ato’a ; ’oia ïa, ’ua hi’a te ta’ata ato’a ’e ’ua mo’e rātou, ’e ’ia pohe rātou e ti’a ai, maori rā nā roto i te tāra’ehara ’o tē mea ti’a roa ’ia fa’ati’ahia.</p>
            <p class="verse"><strong>10</strong> ’E e mea ti’a roa ho’i ’ia vai te hō’ē tusia rahi ’e te hope’a ; ’oia ïa, ’eiaha rā te tusia ta’ata, ’eiaha te ’ānimara, ’e ’eiaha te mau huru manu ato’a ; nō te mea e ’ore te reira e riro ’ei tusia ta’ata ; ’ia riro rā te reira ’ei tusia fāito ’ore ’e te mure ’ore e ti’a ai.</p>
            <p class="verse"><strong>11</strong> I teienei, ’aita roa e ti’a i te hō’ē ta’ata ’ia fa’atusia i tōna iho toto ’ia riro ’ei tāra’ehara nō te mau hara a te tahi ’ē atu ta’ata. I teienei, ’ia taparahi te ta’ata i te ta’ata, inaha, e tītau ānei tā tātou ture, ’o tei riro ’ei mea parauti’a, i te ora o tōna ra taea’e ? Tē parau atu nei au ia ’outou, ’Aita roa ïa.</p>
            <p class="verse"><strong>12</strong> Tē tītau nei rā te ture i te ora o taua ta’ata i taparahi i te ta’ata ; nō reira ’aita roa e ti’a i te hō’ē mea i iti iho i te tāra’ehara fāito ’ore ’ia fa’a’ore i te mau hara a tō te ao ato’a nei.</p>
            <p class="verse"><strong>13</strong> Nō reira, e mea ti’a roa ’ia vai te hō’ē tusia rahi ’e te hope’a ; ’e i reira e fa’aea ai, ’e ’aore rā e mea ti’a roa ’ia fa’aea te ha’amani’ira’a toto ; ’e i reira ho’i e fa’ati’ahia ai te ture a Mose ; ’oia ïa, e fa’ati’ahia ai te reira ē hope roa a’e ; ’e e ’ore roa te hō’ē iota ’e te hō’ē vāhi iti e mou.</p>
            <p class="verse"><strong>14</strong> ’E inaha, teie te aura’a tā’āto’a nō te ture ; ’e tē fa’a’ite ātea nei ho’i te tā’āto’ara’a nō te reira i taua tusia rahi ’e te hope’a ; ’e taua tusia rahi ’e te hope’a ra, ’o te Tamaiti ïa a te Atua, ’oia ïa, e mea fāito ’ore ’e te mure ’ore ho’i.</p>
            <p class="verse"><strong>15</strong> ’E nā reira ’oia i te fa’atae mai i te fa’aorara’a ia rātou ato’a ’o tē ti’aturi i tōna ra i’oa ; ’o teie ïa te tumu nō teie tusia hope’a, nō te fa’atupu i te aroha rahi, ’o tei mana i ni’a a’e i te parauti’a, ’e ’o tei fa’atae ato’a ho’i i te rāve’a i te ta’ata nei e ti’a ai ia rātou ’ia fāri’i i te fa’aro’o e tae atu ai i te tātarahapara’a.</p>
            <p class="verse"><strong>16</strong> ’E nō reira, e ti’a ai i te aroha ’ia fa’atupu i te mau tītaura’a nō te parauti’a, ’e ’ia ha’a’ati i te ta’ata i te rima nō te hau, ’āre’a rā ’o ’oia ’o tē ’ore e fa’a’ohipa i te fa’aro’o e tae atu ai i te tātarahapara’a, e tu’uhia ïa ’oia i te ture tā’āto’a nō te mau tītaura’a nō te parauti’a ; nō reira ’o ’oia ana’e e fa’aro’o tōna i te tātarahapara’a ’o ’oia ïa te fāri’i i te ’ōpuara’a rahi ’e te mure ’ore nō te fa’aorara’a.</p>
            <p class="verse"><strong>17</strong> Nō reira, ’ia fa’ati’a mai te Atua ia ’outou, e tō’u mau taea’e, ’ia ha’amata ’outou i te fa’a’ohipa i te fa’aro’o e tae atu ai i te tātarahapara’a, ’ia ha’amata ’outou i te ti’aoro atu i tōna ra i’oa mo’a, ’ia aroha mai ’oia ia ’outou.</p>
            <p class="verse"><strong>18</strong> ’Oia ïa, ’a ti’aoro atu ’outou iāna ’ia aroha mai ; e pūai rahi ho’i tōna nō te fa’aora mai.</p>
            <p class="verse"><strong>19</strong> ’Oia ïa, ’a fa’aha’eha’a ’outou ia ’outou iho, ’e ’a tāmau noa i te pure atu iāna.</p>
            <p class="verse"><strong>20</strong> ’A ti’aoro atu iāna ’a haere atu ai ’outou i roto i tā ’outou mau fa’a’apu ; ’oia ïa, i ni’a ato’a i tā ’outou mau nana.</p>
            <p class="verse"><strong>21</strong> ’A ti’aoro atu iāna i roto i tō ’outou mau fare, ’oia ïa, nō tō ’outou ’utuāfare tā’āto’a, i te po’ipo’i, i te avatea, ’e i te ahiahi ato’a ho’i.</p>
            <p class="verse"><strong>22</strong> ’Oia ïa, ’a ti’aoro atu iāna ’ia pāruruhia ’outou i te mana o tō ’outou mau ’enemi.</p>
            <p class="verse"><strong>23</strong> ’Oia ïa, ’a ti’aoro atu iāna ’ia pāruruhia ’outou i te diabolo, ’oia ho’i i te ’enemi o te parauti’a ato’a ra.</p>
            <p class="verse"><strong>24</strong> ’A ti’aoro atu iāna nō ni’a i tā ’outou mau fa’a’apu mā’a, ’ia manuia ’outou i te reira.</p>
            <p class="verse"><strong>25</strong> ’A ti’aoro atu nō ni’a i tā ’outou mau nana i roto i tā ’outou mau ’āua, ’ia rahi rātou ra.</p>
            <p class="verse"><strong>26</strong> E ’ere rā i te reira ana’e ; e mea ti’a ia ’outou ’ia nīni’i atu i tō ’outou vārua i roto i tō ’outou mau piha, ’e i roto i tō ’outou mau vāhi mo’emo’e, ’e i roto i tō ’outou mēdēbara.</p>
            <p class="verse"><strong>27</strong> ’Oia ïa, ’ia ’ore ’outou ’ia ti’aoro atu i te Fatu, ’ia ’ī ïa tō ’outou ’ā’au i te pure tu’utu’u ’ore iāna ’ia maita’i ’outou, ’e ’ia maita’i ato’a rātou tei pīha’i iho ia ’outou.</p>
            <p class="verse"><strong>28</strong> ’E i teienei, inaha, e tō’u mau taea’e here, tē parau atu nei au ia ’outou, ’eiaha ’outou e mana’o ē, ’ua nava’i te reira ; nō te mea i muri iho i tō ’outou ravera’a i teie nei mau mea ato’a, ’e ’ia fa’aru’e ’outou i te feiā veve, ’e tei taha’a noa, ’e ’ia ’ore ’outou ’ia utuutu i te feiā ma’i, ’e tei ro’ohia i te ’ati, ’e ’ia ’ore ’outou ’ia ’ōpere i tā ’outou tao’a, mai te mea ē tē vai ra tā ’outou, i te feiā veve—tē parau atu nei au ia ’outou, mai te mea ē ’aita ’outou e rave i taua mau mea nei, inaha, ’ua riro tā ’outou pure ’ei mea ma’ama’a ’e te faufa’a ’ore, ’e ’ua riro ’outou ’ei feiā ha’avare ’o tei huna i te fa’aro’o.</p>
            <p class="verse"><strong>29</strong> Nō reira, ’ia ’ore ’outou ’ia fa’atupu i te aroha ma te hōro’a ato’a, ’ua riro ïa ’outou mai te ota ’o tē fa’aru’ehia e te mau ta’ata tāmā moni, (e mea faufa’a ’ore ho’i te reira) ’e e tāta’ahihia e te ’āvae ta’ata.</p>
            <p class="verse"><strong>30</strong> ’E i teienei, e tō’u mau taea’e, i muri iho i tō ’outou fāri’ira’a i te mau fa’a’itera’a pāpū e rave rahi, nō te mea ’ua fa’a’ite pāpū mai te mau pāpa’ira’a mo’a i teie nei mau mea, ’ua hina’aro vau ’ia haere mai ’outou ’e ’ia fa’atupu i te ’ohipa e au i te tātarahapa.</p>
            <p class="verse"><strong>31</strong> ’Oia ïa, ’ua hina’aro vau ’ia haere mai ’outou, ’e ’ia ’ore ’outou ’ia fa’a’eta’eta ā i tō ’outou ’ā’au ; inaha ho’i, ’o te taime teie ’e te mahana ho’i nō tō ’outou fa’aorara’a ; ’e nō reira, ’ia tātarahapa ’outou ’e ’ia ’ore ho’i ’ia fa’a’eta’eta i tō ’outou ’ā’au, e fa’atae-vave-hia mai te ’ōpuara’a rahi nō te fa’aorara’a ia ’outou na.</p>
            <p class="verse"><strong>32</strong> Inaha ho’i, ’o teie nei orara’a te taime ’ia fa’aineine te ta’ata nō te fārerei atu i te Atua ; ’oia ïa, inaha, ’o te mahana nō teie nei orara’a ’o te mahana ïa ’ia rave te ta’ata i tā rātou mau ’ohipa.</p>
            <p class="verse"><strong>33</strong> ’E i teienei, mai tā’u i parau atu ia ’outou i te mātāmua, nō te mea ’ua tae mai te mau fa’a’itera’a pāpū e rave rahi ia ’outou, nō reira, tē a’o atu nei au ia ’outou, ’eiaha roa ’outou e fa’atāere i te mahana nō tā ’outou tātarahapara’a ē tae roa i te hope’a ; nō te mea i muri iho i teie nei mahana nō te orara’a, ’o tei hōro’ahia mai ia tātou nō te fa’aineine nō te tau mure ’ore ra, inaha, ’ia ’ore tātou ’ia fa’a’ohipa māite i tō tātou taime a ora ai tātou i te ao nei, i reira e tae mai ai te pō nō te pōiri rahi e ’aore roa te hō’ē ’ohipa e ti’a ’ia ravehia.</p>
            <p class="verse"><strong>34</strong> E ’ore ho’i e ti’a ia ’outou ’ia parau, ’a arata’ihia ai ’outou i taua tau ’ati ri’ari’a ra, ’e e tātarahapa vau, ’e e ho’i atu vau i tō’u Atua. ’Aita roa ïa, ’aita roa e ti’a ia ’outou ’ia parau i te reira ; nō te mea taua vārua ra ’o tei pārahi i roto i tō ’outou tino i te mahana ’a fa’aru’e mai ’outou i teie nei orara’a, e mana ato’a ïa tō taua vārua ra ’ia pārahi i roto i tō ’outou tino i taua ao mure ’ore.</p>
            <p class="verse"><strong>35</strong> Inaha ho’i, mai te mea ē ’ua fa’atāere ’outou i te mahana nō tō ’outou tātarahapara’a ē tae noa atu i te pohera’a, inaha, tei raro a’e ïa ’outou i te mana o te vārua o te diabolo, ’e e tā’ati ’oia ia ’outou nōna iho ; nō reira ’ua fa’aātea ’ē atu te Vārua o te Fatu ia ’outou, ’e ’aita atu ra tōna e vāhi i roto ia ’outou, ’e tei te diabolo ra ho’i te tā’āto’ara’a nō te mana i ni’a ia ’outou ; ’e ’o te huru hope’a teie o te feiā parauti’a ’ore.</p>
            <p class="verse"><strong>36</strong> ’E ’ua ’ite au i te reira, nō te mea ’ua parau mai te Fatu ē, e ’ore roa ’oia e pārahi i roto i te mau hiero vi’ivi’i, ’āre’a rā e pārahi ’oia i roto i te ’ā’au o te feiā parauti’a ; ’oia ïa, ’ua parau ato’a mai ’oia ē, e pārahi te feiā parauti’a i roto i tōna ra bāsileia, ’e ’aita rātou e haere fa’ahou i rāpae ē a muri noa atu ; e fa’ateateahia rā tō rātou mau ’ahu nā roto i te toto o te ’Ārenio.</p>
            <p class="verse"><strong>37</strong> ’E i teienei, e tō’u mau taea’e here, ’ua hina’aro vau ’ia ha’amana’o ’outou i teie nei mau mea, ’e ’ia rave ’outou i te ’ohipa nō tō ’outou fa’aorara’a ma te mata’u i mua i te Atua, e ’eiaha roa ’outou e huna fa’ahou i te taera’a mai o te Mesia.</p>
            <p class="verse"><strong>38</strong> ’Eiaha ho’i e pāto’i fa’ahou i te Vārua Maita’i, ’ia fāri’i rā ’outou iāna, ’e ’ia rave i te i’oa o te Mesia i ni’a ia ’outou iho ; ’e ’ia fa’aha’eha’a ’outou ia ’outou iho i raro i te repo, ’e ’ia ha’amori i te Atua ma te vārua ’e te parau mau i te mau vāhi ato’a e pārahihia e ’outou ; ’e ’ia pārahi ’outou ma te ha’amaita’i iāna i te mau mahana ato’a ra, nō te aroha ’e te mau ha’amaita’ira’a e rave rahi tāna i nīni’i mai i ni’a ia ’outou na.</p>
            <p class="verse"><strong>39</strong> ’Oia ïa, tē fa’aitoito atu nei ho’i au ia ’outou, e tō’u mau taea’e, ’ia ara ’outou ma te pure tu’utu’u ’ore, ’ia ’ore ’outou ’ia arata’i-’ē-hia e te mau fa’ahemara’a a te diabolo, ’ia ’ore ’oia ’ia ha’avī ia ’outou, ’ia ’ore ’outou ’ia riro ’ei mau tāvini nōna i te mahana hope’a ra ; inaha ho’i, ’aita roa e utu’a maita’i tāna e hōro’a mai nā ’outou.</p>
            <p class="verse"><strong>40</strong> ’E i teienei, e tō’u mau taea’e here, tē fa’aitoito atu nei au ia ’outou ’ia fa’a’oroma’i, ’e ’ia fa’a’oroma’i ’outou i te mau huru ’ati ato’a ; ’e ’eiaha ’outou e fa’a’ino ia rātou ’o tei ti’avaru atu ia ’outou i rāpae nō tō ’outou veve rahi, ’o te riro ho’i ’outou ’ei feiā hara mai ia rātou ato’a ra.</p>
            <p class="verse"><strong>41</strong> ’Ia fa’a’oroma’i rā ’outou, ’e ’ia fa’a’oroma’i i teie nei mau ’ati, ma te ti’aturi pāpū ē tē vai ra te mahana e rave-’ē-hia atu tō ’outou mau ’ati ato’a.</p>
            <p class="verse">Nā roto i te porora’ahia te parau i ha’amou i te ’ohipa ha’avare a te mau ’āti Zorama—’Ua ti’avaru rātou i te feiā fa’afāriuhia, ’o tei ’āmui atu i te mau ta’ata o Amona i Ieresona—’Ua ’oto Alama nō te mau ’ohipa ’ī’ino a te mau ta’ata. Fātata 74H.M.</p>
            <p class="verse">=== Alma Chapitre 35 ===</p>
            <p class="verse"><strong>1</strong> I teienei, i muri a’era, ’ia fa’aoti a’era Amuleka i teie nei mau parau, ’ua fa’aātea ’ē atu ra rātou i taua mau ta’ata e rave rahi ra ’e ’ua haere atu ra i te fenua ra nō Ieresona.</p>
            <p class="verse"><strong>2</strong> ’Oia ïa, ’e ’ia fa’aoti a’era te toe’a o te mau taea’e i te a’ora’a i te parau i te mau ’āti Zorama ra, ’ua haere ato’a mai ra rātou i te fenua ra nō Ieresona.</p>
            <p class="verse"><strong>3</strong> ’E i muri a’era, i muri iho i tō te pae rahi o te mau ta’ata tu’iro’o nō te mau ’āti Zorama paraparau-’āmui-ra’a nō ni’a iho i te mau parau i a’ohia atu ia rātou, ’ua riri ihora rātou i taua parau ra, nō te mea ’ua ha’afifi te reira i tā rātou ’ohipa ha’avare, nō reira ’aita rātou i hina’aro ’ia fa’aro’o atu i taua mau parau ra.</p>
            <p class="verse"><strong>4</strong> ’E ’ua ha’aputuputu ihora rātou i te mau ta’ata ato’a ē ’ati noa a’e taua fenua ra i te vāhi hō’ē, ’e ’ua ’āparau ihora rātou ia rātou nō ni’a i te mau parau i parauhia.</p>
            <p class="verse"><strong>5</strong> I teienei, ’aita tō rātou mau tāvana ’e tō rātou mau tahu’a ’e tō rātou mau ’orometua i fa’a’ite atu i te mau ta’ata i tō rātou mau hina’aro ; nō reira ’ua ’imi huna noa rātou i te mau mana’o o te mau ta’ata ato’a.</p>
            <p class="verse"><strong>6</strong> ’E i muri a’era, ’ia ’ite a’era rātou i te mau mana’o o te mau ta’ata ato’a, ’ua ti’avaru atu ra rātou i rāpae i taua fenua ra, i te mau ta’ata ato’a ’o tei fāri’i i te mau parau tā Alama ’e tōna mau taea’e i parau atu ia rātou ; ’e e rave rahi ho’i rātou ; ’e ’ua haere mai ra rātou i te fenua ra nō Ieresona.</p>
            <p class="verse"><strong>7</strong> ’E i muri a’era, ’ua ha’api’i atu ra Alama ’e tōna mau taea’e ia rātou.</p>
            <p class="verse"><strong>8</strong> I teienei, ’ua riri ihora te mau ’āti Zorama i te mau ta’ata o Amona i pārahi i Ieresona ra, e ta’ata parauti’a ’ore ho’i te tāvana rahi o te mau ’āti Zorama, ’e ’ua tono atu ra ’oia i te hō’ē ve’a i te mau ta’ata o Amona ma te fa’a’ite atu i tōna hina’aro ia rātou ’ia ti’avaru atu rātou mai rotopū atu ia rātou i te mau ta’ata ato’a i haere mai i tō rātou fenua.</p>
            <p class="verse"><strong>9</strong> ’E ’ua fa’ahiti atu ra ’oia i te mau parau ha’amata’u e rave rahi ia rātou. ’E i teienei, ’aita te mau ta’ata o Amona i mata’u i tā rātou mau parau ; nō reira, ’aita rātou i ti’avaru atu ia rātou i rāpae, ’ua fāri’i rā rātou i te mau ta’ata veve ato’a o te mau ’āti Zorama i haere mai ia rātou ra ; ’e ’ua pāturu atu ia rātou, ’e ’ua fa’a’ahu ia rātou, ’e ’ua hōro’a atu ho’i i te tahi mau fenua ’ei ’āi’a nō rātou ; ’e ’ua tauturu atu ho’i ia rātou mai te au i tō rātou mau hina’aro.</p>
            <p class="verse"><strong>10</strong> I teienei, ’ua fa’ati’arepu ihora te reira i te mau ’āti Zorama ’ia riri atu i te mau ta’ata o Amona, ’e ’ua ha’amata ihora rātou i te ’āmui atu i te mau ’āti Lamana ’e ’ia fa’atupu ato’a i tō rātou riri ia rātou ra.</p>
            <p class="verse"><strong>11</strong> ’E nō reira ’ua ha’amata ihora te mau ’āti Zorama ’e te mau ’āti Lamana ’ia fa’aineine nō te ’aro mai i te mau ta’ata o Amona, ’e i te mau ’āti Nephi ato’a ho’i.</p>
            <p class="verse"><strong>12</strong> ’E ’o te hope’a te reira nō te ’ahuru ma hitu o te matahiti nō te fa’aterera’a a te mau ha’avā i ni’a i te mau ta’ata o Nephi ra.</p>
            <p class="verse"><strong>13</strong> ’E ’ua reva atu ra te mau ta’ata o Amona i rāpae i te fenua ra nō Ieresona, ’e ’ua haere mai ra rātou i te fenua ra nō Meleke, ’e ’ua hōro’a atu ra i te fenua ra nō Ieresona nō te mau nu’u fa’ehau o te mau ’āti Nephi, ’ia ’aro atu rātou i te mau nu’u fa’ehau o te mau ’āti Lamana ’e te mau nu’u fa’ehau ho’i o te mau ’āti Zorama ; ’e ’ua ha’amata ihora te ’arora’a i rotopū i te mau ’āti Lamana ’e te mau ’āti Nephi i te ’ahuru ma va’u o te matahiti nō te fa’aterera’a a te mau ha’avā ; ’e e fa’a’itehia atu te ’ā’amu nō tā rātou mau ’arora’a i muri nei.</p>
            <p class="verse"><strong>14</strong> ’E ’ua ho’i atu Alama, ’e Amona, ’e tō rāua mau taea’e, ’e nā tamaiti to’opiti ho’i a Alama i te fenua ra nō Zarahemela, i riro na ho’i rātou ’ei mau mauha’a i te rima o te Atua i te arata’ira’a mai i te mau ’āti Zorama e rave rahi i te tātarahapa ; ’e te mau ta’ata ato’a i tātarahapa ra, ’ua ti’avaruhia ïa rātou i rāpae i tō rātou ra fenua ; e fenua ’āi’a rā tō rātou i te fenua ra nō Ieresona, ’e ’ua rave rātou i te mau mauha’a tama’i nō te pāruru ia rātou iho, ’e tā rātou mau vahine, ’e mau tamari’i, ’e tō rātou mau fenua.</p>
            <p class="verse"><strong>15</strong> I teienei, ’ua ’oto ihora Alama nō te mau ’ohipa ’ī’ino a tōna ra mau ta’ata, ’oia ïa, nō te mau tama’i, ’e te ha’amani’ira’a toto, ’e te mau mārōra’a ho’i i rotopū ia rātou ra ; ’e nō te mea ho’i ’ua haere ’oia nō te a’o atu i te parau, ’e ’ua tonohia ho’i ’oia nō te a’o atu i te parau i rotopū i te mau ta’ata ato’a i roto i te mau ’oire ato’a, ’e nō te mea ho’i ’ua ’ite ’oia i te ’ā’au ’eta’eta o te mau ta’ata, ’e ’ua ha’amata rātou i te riri nō te pāpū o te parau, ’ua pūai roa ihora te ’oto o tōna ’ā’au.</p>
            <p class="verse"><strong>16</strong> Nō reira, ’ua ha’aputuputu mai ra ’oia i tāna mau tamari’i tamāroa ato’a, ’ia ti’a iāna ’ia hōro’a atu i tāna parau poro’i ia rātou tāta’itahi, nō ni’a i te mau mea parauti’a. ’E tē vai ra te ’ā’amu nō tāna mau fa’auera’a, ’o tāna i tu’u atu ia rātou ra mai te au i tāna iho pāpa’a parau.</p>
            <p class="verse">Te mau fa’auera’a a Alama i tāna tamaiti ia Helamana.</p>
            <p class="verse">=== Alma Chapitre 36 ===</p>
            <p class="verse"><strong>1</strong> E tā’u tamaiti, ’a fa’aro’o mai na tō ’oe tari’a i tā’u nei mau parau ; ’e tē fa’a’ite pāpū atu nei ho’i au ia ’oe na, mai te mea e ha’apa’o māite ’oe i te mau fa’auera’a a te Atua, e manuia ïa ’oe i ni’a i te fenua.</p>
            <p class="verse"><strong>2</strong> ’Ua hina’aro vau ’ia rave ’oe mai tā’u ho’i i rave, i te ha’amana’ora’a i te fa’atītīra’ahia tō tātou mau metua ; i vai na rātou i roto i te fa’atītīra’a, ’e ’aita roa e ta’ata i ti’a ’ia fa’aora ia rātou, maori rā ’o te Atua nō Aberahama, ’e te Atua nō Isaaka, ’e te Atua nō Iakoba ; ’e nāna ho’i rātou i fa’aora i roto i tō rātou mau ’ati.</p>
            <p class="verse"><strong>3</strong> ’E i teienei, e tā’u tamaiti e Helamana, inaha, tē vai ’āpī noa nei ā ’oe, ’e nō reira, tē a’o atu nei au ia ’oe ē, ’a fa’aro’o māite mai ’oe i tā’u nei mau parau ’e ’a ha’api’i ho’i i tā’u nei parau ; ’ua ’ite ho’i au ē, ’o rātou ’o tē ti’aturi i te Atua, e pāturuhia ïa rātou i roto i tō rātou mau tāmatara’a, ’e tō rātou mau fifi, ’e tō rātou mau ’ati, ’e e fa’ateiteihia rātou i te mahana hope’a ra.</p>
            <p class="verse"><strong>4</strong> ’E ’eiaha ’oe e mana’o ē, ’ua ’ite au i te reira nā roto iā’u iho—e’ita nā roto i te pae tino nei, nā roto rā i te pae vārua, e’ita ho’i nā roto i te ’ā’au ta’ata nei, nā roto rā i te Atua.</p>
            <p class="verse"><strong>5</strong> I teienei, inaha, tē parau atu nei au ia ’oe na, ’āhiri ē ’aita vau i fānauhia i te Atua ra, ’aita ïa vau i ’ite i teie nei mau mea ; nā te Atua rā i fa’a’ite mai i teie nei mau mea iā’u nei, nā roto i te vaha o tāna melahi mo’a, ’e ’eiaha nā roto i te tahi maita’i i roto iā’u iho nei.</p>
            <p class="verse"><strong>6</strong> ’Ua hāhaere noa ho’i au ’e te mau tamaiti a Mosia, i te tītaura’a ’ia ha’amou i te ’ēkālesia a te Atua ; inaha rā, ’ua tono mai te Atua i tāna ra melahi mo’a nō te tāpe’a ia mātou i ni’a i te ’ē’a e haerehia ra.</p>
            <p class="verse"><strong>7</strong> ’E inaha, ’ua parau mai ra ’oia ia mātou mai te reo o te pātiri, ’e ’ua ’āueue ihora te fenua tā’āto’a i raro a’e i tō mātou ’āvae, ’e ’ua topa ana’e ihora mātou pā’āto’a i raro i te repo, ’e ’ua tae mai ra ho’i te mata’u o te Fatu i ni’a ia mātou.</p>
            <p class="verse"><strong>8</strong> Inaha rā, ’ua parau mai ra te reo iā’u : ’A tia. ’E ’ua ti’a a’era vau i ni’a, ’e ’ua ’ite atu ra i te hō’ē melahi.</p>
            <p class="verse"><strong>9</strong> ’E ’ua parau mai ra ’oia iā’u : Noa atu ē ’ua hina’aro ’oe iho na i te pohe, ’eiaha rā e ’imi fa’ahou i te rāve’a ’ia ha’amou i te ’ēkālesia a te Atua.</p>
            <p class="verse"><strong>10</strong> ’E i muri a’era, ’ua topa fa’ahou ihora vau i raro i te repo, ’e nō te ārea e toru ao ’e e toru ru’i te maoro ’aita roa i ti’a iā’u ’ia hāmama i tō’u ra vaha, ’e ’aita ato’a ho’i i ti’a iā’u ’ia fa’a’ohipa i tō’u nā rima ’e nā ’āvae.</p>
            <p class="verse"><strong>11</strong> ’E ’ua parau mai ra te melahi i te tahi atu ā mau mea iā’u, ’o tei fa’aro’ohia e tō’u ra mau taea’e, ’aita rā vau i fa’aro’o i te reira ; inaha ho’i i tō’u fa’aro’ora’a i te mau parau—Noa atu ē ’ua hina’aro ’oe iho na i te pohe, ’eiaha rā e ’imi fa’ahou i te rāve’a ’ia ha’amou i te ’ēkālesia a te Atua—’ua ro’ohia ihora vau i te mata’u rahi ’e te māere, penei a’e ’o te pohe au, ’ua topa ihora vau i raro i te repo ’e ’aita atu ra vau i fa’aro’o fa’ahou.</p>
            <p class="verse"><strong>12</strong> ’E ’ua ha’amāuiuihia vau i te māuiui mure ’ore, ’e ’ua ahoaho roa ihora tō’u vārua ’e ’ua ha’amāuiuihia nō tā’u ato’a ra mau hara.</p>
            <p class="verse"><strong>13</strong> ’Oia ïa, ’ua ha’amana’o ihora vau i tā’u ato’a ra mau hara ’e mau ’ohipa ’ī’ino, ’e ’ua ha’amāuiuihia ihora vau i te mau māuiui o hade ra ; ’oia ïa, ’ua ’ite ihora vau ē, ’ua fa’aru’e atu vau i tō’u ra Atua, ’e ’aita vau i ha’apa’o i tāna ra mau fa’auera’a mo’a.</p>
            <p class="verse"><strong>14</strong> ’Oia ïa, ’e ’ua taparahi na vau i tāna mau tamari’i e rave rahi, ’oia ho’i ’ua arata’i ’ē atu vau ia rātou i te pohe ; ’oia ïa, ’e ’ua rahi roa atu ho’i tā’u mau ’ohipa ’ī’ino i rave, ’e iā’u ho’i i mana’o ai nō te haere atu i mua i te aro o tō’u ra Atua, ’ua ha’amāuiui-rahi-hia tō’u vārua i te ri’ari’a fāito ’ore.</p>
            <p class="verse"><strong>15</strong> ’E ’ua mana’o vau i roto iā’u iho, ’āhiri e ti’a iā’u ’ia ti’avaruhia ’e ’ia ha’amouhia ho’i i te vārua ’e te tino ato’a ho’i, ’ia ’ore au ’ia fa’ati’ahia atu i mua i te aro o tō’u ra Atua, ’ia ha’avāhia nō tā’u ra mau ’ohipa i rave.</p>
            <p class="verse"><strong>16</strong> ’E i teienei, e toru ao ’e e toru ru’i ’ua ha’amāuiuihia vau, ’oia ïa i te mau māuiui nō te hō’ē vārua i fa’ahapahia.</p>
            <p class="verse"><strong>17</strong> ’E i muri a’era, ’ua nā-reira-hia vau i te ha’amāuiui-rahi-hia, ’e ’ua ahoaho roa vau i te ha’amana’ora’a i tā’u ra mau hara e rave rahi, inaha, ’ua ha’amana’o vau i te fa’aro’ora’a i tō’u metua tāne i te tohura’a atu i te mau ta’ata nō ni’a i te taera’a mai o te hō’ē ta’ata, ’o Iesu Mesia, te Tamaiti a te Atua, ’ei tāra’ehara nō tō te ao nei.</p>
            <p class="verse"><strong>18</strong> I teienei, ’a feruri ai au i teie nei mana’o, ’ua ti’aoro ihora vau i roto i tō’u iho ’ā’au : E Iesu ē, te Tamaiti a te Atua, ’a aroha mai iā’u nei, tei roto ho’i au i te au ’ava’ava ’e ’ua ru’uru’uhia ho’i te mau fifi mure ’ore nō te pohe i ni’a iā’u.</p>
            <p class="verse"><strong>19</strong> ’E i teienei, inaha, i tō’u ferurira’a i te reira, ’aita vau i ha’amana’o fa’ahou i tō’u māuiui ; ’oia ïa, ’aita vau i ahoaho fa’ahou i te ha’amana’ora’a i tā’u ra mau hara.</p>
            <p class="verse"><strong>20</strong> ’Auē ho’i te ’oa’oa ’e te māramarama fa’ahiahia tā’u i ’ite ; ’oia ïa, ’ua ’ī roa tō’u ’ā’au i te ’oa’oa, ’e ’ua rahi te reira mai te fāito ato’a o tō’u ra māuiui !</p>
            <p class="verse"><strong>21</strong> ’Oia ïa, tē parau atu nei au ia ’oe na, e tā’u tamaiti, ’aita roa e mea e tuea i te mamae ri’ari’a i tō’u ra mamae. ’Oia ïa, ’e tē parau fa’ahou atu nei au ia ’oe na, e tā’u tamaiti, ’aita roa e mea e tuea i te ’oa’oa ’e te au maita’i i tō’u ra ’oa’oa.</p>
            <p class="verse"><strong>22</strong> ’Oia ïa, ’ua mana’o vau ē, tē ’ite ra vau, mai tā tō tātou metua tāne ra ’o Lehi i ’ite, i te Atua i te pārahira’a i ni’a i tōna ra terōno, ma te ha’a’atihia ’e te mau pupu melahi e’ita e hope ’ia tai’o, i te hīmenera’a ’e te ’āruera’a i tō rātou ra Atua ; ’oia ïa, ’e ’ua hia’ai atu ra tō’u vārua ’ia pārahi ato’a i reira.</p>
            <p class="verse"><strong>23</strong> Inaha rā, ’ua pūai fa’ahou tō’u nā rima ’e tō’u nā ’āvae, ’e ’ua ti’a a’era vau i ni’a i tō’u ’āvae, ma te fa’a’ite atu i te mau ta’ata ē, ’ua fānauhia vau i te Atua ra.</p>
            <p class="verse"><strong>24</strong> ’Oia ïa, mai te reira mai taime ē tae roa mai i teienei, ’ua rave au i te ’ohipa ma te fa’aea ’ore, ’ia ti’a iā’u ’ia fa’afāriu mai i te mau ta’ata ’ia tātarahapa ; ’ia ti’a iā’u ’ia arata’i mai ia rātou ’ia fāri’i i te ’oa’oa rahi ’o tā’u i fāri’i ; ’ia ti’a ato’a ia rātou ’ia fānauhia i te Atua ra, ’e ’ia fa’a’īhia ho’i i te Vārua Maita’i.</p>
            <p class="verse"><strong>25</strong> ’Oia ïa, ’e i teienei, inaha, e tā’u tamaiti, ’ua hōro’a mai te Fatu i te ’oa’oa rahi iā’u nei i te hotu nō tā’u ra mau ’ohipa.</p>
            <p class="verse"><strong>26</strong> Nō te parau ho’i tāna i fa’a’ite mai iā’u nei, inaha, e rave rahi tei fānauhia i te Atua ra, ’e tei tāmata mai tā’u i tāmata, ’e tei ’ite mata ’e te mata mai tā’u ho’i i ’ite mata ; nō reira ’ua ’ite rātou i teie nei mau mea ’o tā’u i parau iho nei, mai tā’u ho’i i ’ite ; ’e te ’ite ’o tā’u i fāri’i nō ’ō mai ïa i te Atua ra.</p>
            <p class="verse"><strong>27</strong> ’E i tauturuhia na ho’i au i roto i tō’u mau ’ati ’e tō’u mau pe’ape’a e rave rahi ; ’oia ïa, ’e i roto i te mau huru fifi ato’a ; ’oia ïa, ’ua fa’aora te Atua iā’u mai roto mai i te fare tāpe’ara’a, ’e te mau ru’uru’ura’a, ’e te pohe ; ’oia ïa, ’e te ti’aturi māite noa ra vau iāna, ’e e fa’aora ā ’oia iā’u nei.</p>
            <p class="verse"><strong>28</strong> ’E ’ua ’ite au ē, e fa’ati’a mai ’oia iā’u i ni’a ’ia tae i te mahana hope’a ra, ’ia pārahi i pīha’i iho iāna ma te hanahana ; ’oia ïa, ’e e ’ārue atu vau iāna ē a muri noa atu, ’e nāna ho’i tō tātou mau metua i arata’i mai i rāpae i ’Aiphiti, ’e ’ua horomi’i atu ’oia i te mau ta’ata ’Aiphiti i roto i te miti ’Ute’ute ; ’e ’ua arata’i ’oia ia rātou nā roto i tōna mana i te fenua i fafauhia ra ; ’oia ïa, ’e ’ua fa’aora ’oia ia rātou i te ha’afaora’a ’e i te fa’atītīra’a i terā taime ’e i terā taime.</p>
            <p class="verse"><strong>29</strong> ’Oia ïa, ’e ’ua arata’i ato’a mai ’oia i tō tātou mau metua i rāpae i te fenua ra nō Ierusalema ; ’e nā roto i tōna ra mana mure ’ore ’ua fa’aora ato’a ’oia ia rātou i te ha’afaora’a ’e te fa’atītīra’a i terā tau ’e i terā tau, ē tae roa mai i teie nei mahana ; ’e ’ua tāmau māite au i te ha’amana’o i tō rātou fa’atītīra’a ; ’oia ïa, ’e e mea ti’a ato’a ia ’oe ’ia tāmau i te ha’amana’o i tō rātou fa’atītīra’ahia mai tā’u ho’i i nā reira.</p>
            <p class="verse"><strong>30</strong> Inaha rā, e tā’u tamaiti, e ’ere te reira ana’e ; e mea ti’a ho’i ia ’oe na ’ia ’ite, mai tā’u i ’ite ē, mai te mea e ha’apa’o ’oe i te mau fa’auera’a a te Atua, e manuia ’oe i ni’a i te fenua nei ; ’e e mea ti’a ho’i ia ’oe ’ia ’ite ē, ’e mai te mea ’aita ’oe e ha’apa’o i te mau fa’auera’a a te Atua, e tāpū-’ē-hia atu ’oe mai mua atu i tōna ra aro. I teienei, ’ua au ho’i teie i tāna ra parau.</p>
            <p class="verse">’Ua fa’ahereherehia te mau ’api veo ’e te tahi atu mau pāpa’ira’a mo’a nō te ’āfa’i mai i te mau ta’ata i te fa’aorara’a—’Ua ha’amouhia te mau ’āti Iareda nō tā rātou mau ’ohipa ’ī’ino—E mea ti’a roa ’ia ’ore ’ia fa’a’itehia tā rātou mau tapura’a huna ’e tā rātou mau fafaura’a huna i te mau ta’ata—’A paraparau atu i te Fatu i roto i te mau mea ato’a tā ’outou e rave ra—Mai tā te Liahona i arata’i i te mau ’āti Nephi, e nā reira ato’a te parau a te Mesia i te arata’i i te ta’ata i te ora mure ’ore. Fātata 74H.M.</p>
            <p class="verse">=== Alma Chapitre 37 ===</p>
            <p class="verse"><strong>1</strong> ’E i teienei, e tā’u tamaiti e Helamana, tē fa’aue atu nei au ia ’oe na ’ia rave ’oe i te mau pāpa’a parau i tu’uhia mai iā’u nei.</p>
            <p class="verse"><strong>2</strong> ’E tē fa’aue ato’a atu nei au ia ’oe ’ia pāpa’i ’oe i te hō’ē pāpa’a parau nō teie nei feiā mai tā’u i nā reira, i ni’a iho i te mau ’api a Nephi ra, ’e ’ia tāpe’a i teie mau mea ato’a ’o tā’u i ha’apa’o na ma te mo’a, ’oia ïa mai tā’u i ha’apa’o na i te reira ; ’e nō te hō’ē tumu pa’ari ho’i i ha’apa’ohia ai te reira.</p>
            <p class="verse"><strong>3</strong> ’E tei ni’a ho’i i teie nei mau ’api veo teie mau ’ō’otira’a, ’e tei roto i te reira te mau pāpa’a parau nō te mau pāpa’ira’a mo’a, tei roto ato’a i te reira te tuatāpapara’a o tō tātou mau hui tupuna mai te mātāmua mai ā—</p>
            <p class="verse"><strong>4</strong> Inaha, i tohuhia na e tō tātou mau metua ē e mea ti’a roa i te reira ’ia ha’apa’ohia ’e ’ia hōro’ahia ho’i i terā u’i ’e i terā u’i, ’e ’ia ha’apa’ohia ’e ’ia fa’ahereherehia ho’i e te rima o te Fatu ē tae noa atu i te tau e tu’uhia atu ai i tō te mau nūna’a ato’a, ’e tō te mau ’ōpū ato’a, ’e tō te mau reo ato’a, ’e i te mau ta’ata ato’a, ’ia ’ite rātou i te mau parau ’aro i roto ra.</p>
            <p class="verse"><strong>5</strong> ’E i teienei, inaha, mai te mea e ha’apa’ohia te reira, e mea ti’a roa ’ia vai noa tō rātou ’ana’ana ; ’oia ïa, e ’ana’ana noa mai ā te reira ; ’oia ïa, ’e te mau ’api ato’a i pāpa’ihia i te parau mo’a ra.</p>
            <p class="verse"><strong>6</strong> I teienei ’ua mana’o paha ’oe ē, e mea ma’ama’a te reira iā’u nei ; inaha rā, tē parau atu nei au ia ’oe, nā roto i te mau mea iti ’e te pāpū e fa’atupuhia ai te mau mea rarahi ; ’e nā te mau mea iti ho’i e fa’aha’amā pinepine atu i tei ’aravihi ra.</p>
            <p class="verse"><strong>7</strong> Tē ’ohipa noa nei ā te Fatu te Atua nā roto i te mau rāve’a nō te fa’atupu i tāna ra mau ’ōpuara’a rarahi ’e te mure ’ore ; ’e nā roto i te mau rāve’a iti roa e fa’aha’amā atu ai te Fatu i tei ’aravihi ra ’e e fa’atupu ai ho’i i te fa’aorara’a nō te mau ta’ata e rave rahi.</p>
            <p class="verse"><strong>8</strong> ’E i teienei, i mua a’enei ’ua hina’aro te Atua ’ia fa’ahereherehia teie nei mau mea ; inaha ho’i, ’ua fa’arahi te reira i te mēharo o teie nei feiā, ’oia ïa, ’e ’ua ha’apāpū mai ho’i ia rātou e rave rahi i tā rātou mau hapa, ’e ’ua arata’i mai ho’i ia rātou i te ’ite i tō rātou Atua ē tae noa atu i te fa’aorara’a o tō rātou vārua.</p>
            <p class="verse"><strong>9</strong> ’Oia ïa, tē parau atu nei au ia ’oe, ’āhiri ’aita teie nei mau mea i pāpa’ihia i roto i teie mau pāpa’a parau i ni’a i teie nei mau ’api, ’aita ïa e ti’a ia Amona ’e tōna ra mau taea’e ’ia fa’afāriu ’ē i te mau ’āti Lamana e rave rahi tauatini i te peu tumu tano ’ore a tō rātou mau metua ; ’oia ïa, nā teie nei mau pāpa’a parau ’e tā rātou mau parau ho’i i arata’i mai ia rātou i te tātarahapa ; ’oia ho’i, ’ua arata’ihia mai rātou i te ’ite i te Fatu, i tō rātou ra Atua, ’e ’ia ’oa’oa ho’i ia Iesu Mesia, i tō rātou Tāra’ehara.</p>
            <p class="verse"><strong>10</strong> ’E ’o vai ho’i tē ’ite ē, e ’ore ānei te reira e riro ’ei rāve’a e arata’ihia mai ai rātou e rave rahi tauatini, ’oia ïa, ’e rātou ato’a e rave rahi tauatini o tō tātou mau taea’e ’ā’au ’eta’eta ra, ’oia ho’i te mau ’āti Nephi, ’o tē fa’a’eta’eta noa nei ā i tō rātou ’ā’au i roto i te hara ’e te mau ’ohipa ’ī’ino, i te ’ite i tō rātou ra Tāra’ehara ?</p>
            <p class="verse"><strong>11</strong> I teienei, ’aita ā teie nei mau parau ’aro i fa’a’ite-pāpū-hia mai iā’u nei ; nō reira ’ātīrā ïa i reira.</p>
            <p class="verse"><strong>12</strong> ’E ’ua nava’i noa ’ia parau ana’e au ē, nō te ’ōpuara’a pa’ari i pāpa’ihia ai te reira, ’e tei te Atua ana’e ho’i te ’ite i taua ’ōpuara’a ra ; ’e tē feruri ra ho’i ’oia ma te pa’ari i ni’a i tāna mau ’ohipa ato’a, ’e e mea tītī’aifaro tōna mau ’ē’a, ’e e mea mure ’ore tōna haere’a.</p>
            <p class="verse"><strong>13</strong> ’A ha’amana’o na, ’a ha’amana’o, e tā’u tamaiti e Helamana, e mea papu māite te mau fa’auera’a a te Atua. ’E tē nā ’ō ra ho’i ’oia : Mai te mea e ha’apa’o ’outou i tā’u mau fa’auera’a, e manuia ïa ’outou i ni’a i te fenua nei—ia ’ore rā ’outou e ha’apa’o i tāna ra mau fa’auera’a, e tāpū-’ē-hia ïa ’outou i tōna ra aro.</p>
            <p class="verse"><strong>14</strong> ’E i teienei, ’a ha’amana’o na, e tā’u tamaiti, nā te Atua i hōro’a mai i teie nei mau mea ia ’oe na, ’e e mea mo’a te reira, ’e ’ua ha’apa’o noa na ’oia i te reira ma te mo’a, ’e ’oia ato’a, e ha’apa’o ’e e fa’aherehere ’oia i te reira nō te hō’ē ’ōpuara’a pa’ari iāna ra, ’ia ti’a iāna ’ia fa’a’ite mai i tōna ra mana i te mau u’i a muri atu.</p>
            <p class="verse"><strong>15</strong> ’E i teienei, inaha, tē parau atu nei au ia ’oe nā roto i te vārua nō te tohu, mai te mea e ’ōfati ’oe i te mau fa’auera’a a te Atua, inaha, e rave-’ē-hia atu teie nei mau mea mo’a ia ’oe na e te mana o te Atua, ’e e tu’uhia atu ’oe ia Sātane ra, ’e e ha’apuehu ’oia ia ’oe mai te ota e puehu ’ē atu i te mata’i ra.</p>
            <p class="verse"><strong>16</strong> ’Ia ha’apa’o rā ’oe i te mau fa’auera’a a te Atua, ’e ’ia rave ho’i i teie nei mau mea mo’a mai tā te Fatu e fa’aue mai ia ’oe na, (e mea ti’a ho’i ia ’oe ’ia ani atu i te Fatu i te mau mea ato’a tā ’oe e rave i taua mau mea ra) inaha, ’aita roa e ti’a i te mana o te fenua ’e ’aore rā i tō hade ’ia rave atu i te reira ia ’oe na, tei te Atua ho’i te mana nō te fa’atupu i tāna ra mau parau ato’a.</p>
            <p class="verse"><strong>17</strong> ’E e fa’atupu ho’i ’oia i tāna mau parau ato’a ’o tāna e fafau atu ia ’oe na, ’e ’ua fa’atupu ho’i ’oia i tāna mau parau ’o tāna i fafau atu i tō tātou ra mau metua.</p>
            <p class="verse"><strong>18</strong> ’E ’ua fafau atu ho’i ’oia ia rātou ē, e fa’aherehere ’oia i teie nei mau mea nō te hō’ē ’ōpuara’a pa’ari iāna ra, ’ia ti’a iāna ’ia fa’a’ite mai i tōna ra mana i te mau u’i a muri atu.</p>
            <p class="verse"><strong>19</strong> ’E i teienei, inaha, ’ua fa’atupu ’oia i te tahi ’ōpuara’a, ’oia ho’i ’ua fa’aho’i fa’ahou ’oia i te mau ’āti Lamana e rave rahi tauatini ’ia ’ite i te parau mau ; ’e ’ua fa’a’ite ato’a mai ’oia i tōna ra mana nā roto i teie mau mea, ’e e fa’a’ite mai ā ho’i ’oia i tōna ra mana nā roto i te reira i te mau u’i a muri atu ; nō reira e fa’ahereherehia te reira.</p>
            <p class="verse"><strong>20</strong> Nō reira, tē fa’aue atu nei au ia ’oe na, e tā’u tamaiti, e Helamana, ’ia fa’aitoito ’oe i te fa’atupura’a i tā’u ato’a ra mau parau, ’e ’ia fa’aitoito ato’a ho’i ’oe i te ha’apa’ora’a i te mau fa’auera’a a te Atua mai te au i tei pāpa’ihia ra.</p>
            <p class="verse"><strong>21</strong> ’E i teienei, e parau atu vau ia ’oe nō ni’a i te mau ’api e piti ’ahuru ’e ma maha ra, ’ia ha’apa’o ’oe i te reira, ’ia fa’a’itehia i teie nei feiā te mau parau ’aro, ’e te mau ’ohipa pōiri, ’e tā rātou mau ’ohipa huna, ’oia ho’i te mau ’ohipa huna a taua feiā i ha’amouhia ra ; ’oia ïa, ’ia fa’a’itehia tā rātou mau taparahira’a ta’ata, ’e tā rātou ’eiāra’a, ’e tā rātou mau harura’a, ’e tā rātou mau ’ohipa ’ī’ino ato’a ’e te mau ’ohipa vi’ivi’i ato’a, i teie nei feiā ; ’oia ïa, ’e ’ia fa’aherehere ho’i ’oe i teie nei mau ’īriti parau.</p>
            <p class="verse"><strong>22</strong> Inaha ho’i, ’ua ’ite mai te Fatu ē, tē ha’amata ra tōna mau ta’ata i te rave i te ’ohipa pōiri, ’oia ïa, i te rave huna ho’i i te ’ohipa taparahi ta’ata ’e te mau ’ohipa vi’ivi’i ; nō reira, ’ua parau mai te Fatu ē, ’ia ’ore rātou ’ia tātarahapa, e ha’amouhia rātou mai ni’a atu i te fenua nei.</p>
            <p class="verse"><strong>23</strong> ’E ’ua parau mai ra te Fatu : E fa’aineine au i te hō’ē ’ōfa’i nā tō’u tāvini ra nā Gazelema, ’o tē ’ana’ana mai i roto i te pōiri ’ia māramarama, ’ia fa’a’ite atu vau i tō’u ra mau ta’ata i tāvini mai iā’u nei, ’ia fa’a’ite atu vau ia rātou i te mau ’ohipa a tō rātou ra mau taea’e ; ’oia ïa, tā rātou mau ’ohipa huna, ’e tā rātou mau ’ohipa pōiri, ’e tā rātou mau ’ohipa ’ī’ino ’e te mau ’ohipa vi’ivi’i.</p>
            <p class="verse"><strong>24</strong> ’E i teienei, e tā’u tamaiti, ’ua fa’aineinehia teie mau ’īriti parau nō te fa’atupu i te parau a te Atua, ’o tāna i parau mai, i te nā-’ō-ra’a mai ē :</p>
            <p class="verse"><strong>25</strong> E hōpoi au i tā rātou mau ’ohipa huna ato’a ’e tā rātou mau ’ohipa vi’ivi’i ato’a mai roto mai i te pōiri i te māramarama ; ’e ’ia ’ore rātou ’ia tātarahapa, e ha’amou ïa vau ia rātou mai ni’a atu i te fenua nei ; ’e e fa’a’ite atu vau i tā rātou mau ’ohipa huna ato’a ’e te mau ’ohipa vi’ivi’i ato’a i te mau nūna’a ato’a ’o tē fāri’i i teie nei fenua a muri atu.</p>
            <p class="verse"><strong>26</strong> ’E i teienei, e tā’u tamaiti, ’ua ’ite taua ē, ’aita rātou i tātarahapa, nō reira ’ua ha’amouhia rātou, ’e nō reira ē tae roa a’enei i teienei ’ua fa’atupuhia te parau a te Atua ra ; ’oia ïa, ’ua hōpoihia tā rātou mau ’ohipa huna ’e te vi’ivi’i nō roto mai i te pōiri ’e ’ua fa’a’itehia mai ia tātou nei.</p>
            <p class="verse"><strong>27</strong> ’E i teienei, e tā’u tamaiti, tē fa’aue atu nei au ia ’oe na ’ia tāpe’a ’oe i tā rātou ato’a ra mau tapura’a, ’e tā rātou mau fafaura’a, ’e tā rātou mau parau fa’aau i roto i tā rātou mau ’ohipa huna ’e te vi’ivi’i ; ’oia ïa, ’e tā rātou ato’a ra mau tāpa’o ’e tā rātou ato’a ra mau piri, ’eiaha ’oe e fa’a’ite noa atu i teie nei feiā, ’ia ’ore rātou ’ia ’ite i te reira, ’o te ma’iri ato’a rātou i roto i te pōiri ’e ’a ha’amouhia ai.</p>
            <p class="verse"><strong>28</strong> Inaha ho’i, tē vai nei te ’anatemara’a i ni’a iho i teie nei fenua tā’āto’a ; e tae mai te ha’amoura’a i ni’a iho i te mau ta’ata ato’a e rave i te ’ohipa pōiri i te taime ’ua ’ī roa rātou i te reira, mai te au i te mana o te Atua ; nō reira, tē hina’aro nei au ’ia ’ore teie nei feiā ’ia ha’amouhia.</p>
            <p class="verse"><strong>29</strong> Nō reira, e tāpe’a noa ’oe i teie mau ’ōpuara’a huna nō tā rātou ra mau tapura’a ’e tā rātou mau fafaura’a i teie nei feiā, ’e teie ana’e tā ’oe e fa’a’ite atu ia rātou, ’oia ho’i, tā rātou mau ’ohipa ’ī’ino ’e tā rātou mau taparahira’a ta’ata ’e tā rātou mau ’ohipa vi’ivi’i ; ’e e ha’api’i atu ho’i ’oe ia rātou ’ia fa’aru’e atu i taua mau ’ohipa ’ī’ino ra ’e te mau ’ohipa vi’ivi’i ’e te mau taparahira’a ta’ata ; ’e e ha’api’i ato’a atu ’oe ia rātou ē, ’ua ha’amouhia teie mau ta’ata nō tā rātou mau ’ohipa ’ī’ino ’e te mau ’ohipa vi’ivi’i ’e tā rātou mau taparahira’a ta’ata.</p>
            <p class="verse"><strong>30</strong> Inaha ho’i, ’ua taparahi rātou i te mau peropheta ato’a a te Fatu i haere mai i rotopū ia rātou ra nō te fa’a’ite atu ia rātou i tā rātou mau ’ohipa ’ī’ino ; ’e tē pi’i atu ra te toto o te feiā i taparahihia i te Fatu tō rātou Atua, ’ia tāho’ohia tei taparahi mai ia rātou ra ; ’e nō reira ’ua tae mai te mau ha’avāra’a a te Atua i ni’a iho i taua feiā i rave i te ’ohipa pōiri ’e te mau pupu ’ohipa huna.</p>
            <p class="verse"><strong>31</strong> ’Oia ïa, ’ia ’anatemahia te fenua nei ē a muri ē a muri noa atu i te feiā e rave i te ’ohipa i roto i te pōiri ’e te mau pupu ’ohipa huna, ē tae noa atu i te ha’amoura’a, maori rā ’ia tātarahapa rātou hou rātou e ’ī roa ai i te ’ino.</p>
            <p class="verse"><strong>32</strong> ’E i teienei, e tā’u tamaiti, ’a ha’amana’o ’oe i te mau parau tā’u i parau atu ia ’oe na ; ’eiaha e tu’u noa atu i taua mau ’ōpuara’a huna ra i teie nei feiā, ’a ha’api’i rā ia rātou ’ia au ’ore atu i te hara ’e te mau ’ohipa ’ī’ino.</p>
            <p class="verse"><strong>33</strong> ’A a’o atu ia rātou i te tātarahapa, ’e te fa’aro’o i te Fatu ra ia Iesu Mesia ; ’a ha’api’i atu ia rātou ’ia fa’aha’eha’a ia rātou iho, ’ia marū ’e ’ia ha’eha’a ho’i te ’ā’au ; ’a ha’api’i atu ho’i ia rātou ’ia pāto’i atu i te mau fa’ahemara’a ato’a a te diabolo, ma tō rātou fa’aro’o i te Fatu ra ia Iesu Mesia.</p>
            <p class="verse"><strong>34</strong> ’A ha’api’i atu ia rātou ’eiaha roa rātou e fiu i te mau ’ohipa maita’i, ’ia marū rā, ’e ’ia ha’eha’a te ’ā’au ; ’e e fāri’i rātou i te fa’afa’aeara’a nō tō rātou vārua.</p>
            <p class="verse"><strong>35</strong> ’A ha’amana’o, e tā’u tamaiti, ’e ’a ha’api’i mai i te pa’ari i tō ’oe ’āpīra’a ; ’oia ïa, ’a ha’api’i mai i roto i tō ’oe ’āpīra’a ’ia ha’apa’o i te mau fa’auera’a a te Atua.</p>
            <p class="verse"><strong>36</strong> ’Oia ïa, ’a ti’aoro atu i te Atua ’ia tauturu mai ’oia ia ’oe i te mau mea ato’a ra ; ’oia ïa, ’e te mau mea ato’a tā ’oe e rave ra, ’ia ravehia ïa nō te Fatu ra, ’e te mau vāhi tā ’oe e haere, ’ia haerehia ïa nā roto i te Fatu ra ; ’oia ïa, ’ia vai māite tō ’oe mau mana’o i te Fatu ra ; ’oia ïa, ’ia tu’uhia te aroha o tō ’ā’au i ni’a i te Fatu ra ē a muri noa atu.</p>
            <p class="verse"><strong>37</strong> ’A paraparau atu i te Fatu i te mau mea ato’a tā ’oe e rave ra, ’e nāna ho’i ’oe e arata’i i te maita’i ; ’oia ïa, ’ia ta’oto ’oe i te ru’i ra, ’a ta’oto ïa i te Fatu ra, ’ia tīa’i māite mai ’oia ia ’oe i tō ’oe nā ta’otora’a ; ’e ’ia ti’a mai ’oe i te po’ipo’i ra, ’ia ’ī tō ’oe ’ā’au i te ha’amaita’i i te Atua ra ; ’e ’ia rave ’oe i teie mau mea ra, e fa’ateiteihia ïa ’oe ’ia tae i te mahana hope’a ra.</p>
            <p class="verse"><strong>38</strong> ’E i teienei, e tā’u tamaiti, e parau ri’i tā’u e parau atu nō ni’a i te mea i parauhia e tō tātou mau metua e pōpō, ’e ’aore rā e ’avei’a—’e ’ua ma’iri tō tātou mau metua i te i’oa o te reira e Liahona, tōna aura’a ’ia ’īritihia e ’avei’a ïa ; ’e nā te Fatu ho’i i fa’aineine i te reira.</p>
            <p class="verse"><strong>39</strong> ’E inaha, ’aita roa e ti’a i te hō’ē ta’ata ’ia hāmani i te hō’ē ’ohipa mai te reira te huru o te fa’ahiahia. ’E inaha, ’ua hāmanihia te reira nō te fa’a’ite i tō tātou mau metua i te ’ē’a ’o tā rātou e haere atu nā roto i te mēdēbara.</p>
            <p class="verse"><strong>40</strong> ’E ’ua arata’i te reira ia rātou mai te au i tō rātou fa’aro’o i te Atua ; nō reira, mai te mea e fa’aro’o tō rātou nō te ti’aturi ē e ti’a i te Atua ’ia fa’atano i nā nira i te ’ē’a e haerehia e rātou ra, inaha, ’ua nā-reira-hia ihora ; nō reira, ’ua fāri’i rātou i teie semeio, ’e e rave rahi atu ā mau semeio i ravehia e te mana o te Atua, i terā mahana ’e i terā mahana.</p>
            <p class="verse"><strong>41</strong> ’Āre’a rā, nō te mea ’ua ravehia taua mau semeio ra nā roto i te rāve’a iti ra, i fa’a’itehia mai ai te ’ohipa ’ūmere rahi ia rātou ra. E mea fa’atau rātou, ’e ’ua mo’ehia ia rātou ’ia fa’a’ohipa i tō rātou fa’aro’o ’e te itoito, ’e nō reira ’ua fa’a’orehia taua mau ’ohipa ’ūmere ra, ’e ’ua ha’amaorohia tō rātou tere.</p>
            <p class="verse"><strong>42</strong> Nō reira, ’ua pārahi maoro rātou i roto i te mēdēbara, ’e ’aita rātou i haere ’āfaro atu, ’e ’ua ha’afifihia rātou e te po’ia ’e te po’ihā nō tā rātou mau hara.</p>
            <p class="verse"><strong>43</strong> ’E i teienei, e tā’u tamaiti, ’ua hina’aro vau ’ia ’ite ’oe ē, e ’ere te reira i te mea faufa’a ’ore ; nō te fa’atau ho’i o tō tātou mau metua i te ha’apa’o i te arata’ira’a a teie nei ’avei’a (e mau mea teie o te tino nei) i ’ore ai rātou i manuia ; ’oia ato’a i tā te vārua.</p>
            <p class="verse"><strong>44</strong> Inaha ho’i, e mea ’ōhie ’ia ha’apa’o i te parau a te Mesia, ’o tē fa’a’ite mai ia ’oe i te ’ē’a tītī’aifaro e tae atu ai i te ’oa’oa mure ’ore ra, ’oia ato’a e mea ’ōhie tā tō tātou mau metua ha’apa’ora’a i te arata’ira’a a teie ’avei’a, ’o tei fa’a’ite mai ia rātou i te ’ē’a tītī’aifaro e tae atu ai i te fenua i fafauhia ra.</p>
            <p class="verse"><strong>45</strong> ’E i teienei, tē parau atu nei au, ’aita ānei tō teie mea e taipe ? Mai tā teie ’avei’a ho’i i arata’i mai i tō tātou mau metua, nā roto i tō rātou pe’era’a i te ’ē’a i fa’a’itehia mai e te reira, e tae atu ai i te fenua i fafauhia ra, ’e nā reira ato’a te mau parau a te Mesia i te arata’i ia tātou, mai te mea e pe’e tātou i te reira, e tae atu ai i te tahi pae mai nō teie nei peho nō te ’oto i roto i te tahi fenua maita’i roa a’e i fafauhia mai.</p>
            <p class="verse"><strong>46</strong> E tā’u tamaiti, ’eiaha tātou e fa’atau noa nō te ’ōhie o te ’ē’a ; ’e ’ua nā reira ho’i tō tātou mau metua ; ’e ’ua tu’uhia mai ho’i te rāve’a ia rātou, ’e ’ia hi’o noa atu rātou, e ora ïa rātou ; e mai te reira ato’a ho’i ia tātou nei. ’Ua fa’aineinehia te ’ē’a, ’e ’ia hi’o noa atu tātou, e ora ïa tātou ē a muri noa atu.</p>
            <p class="verse"><strong>47</strong> ’E i teienei, e tā’u tamaiti, ’a ha’apa’o maita’i ’oe i teie mau mea mo’a ; ’oia ïa, ’a hi’o atu i te Atua ’e ’a ora. ’A haere atu i teie nei feiā ’e ’a fa’a’ite atu i te parau ma te ha’apa’o maita’i. E tā’u tamaiti, ’a pārahi.</p>
            <p class="verse">Te mau fa’auera’a a Alama i tāna ra tamaiti ia Sibelona.</p>
            <p class="verse">=== Alma Chapitre 38 ===</p>
            <p class="verse"><strong>1</strong> E tā’u tamaiti, ’a fa’aro’o mai na tō tari’a i tā’u nei mau parau, ’e tē parau atu nei au ia ’oe mai tā’u ho’i i parau atu ia Helamana ra, mai te mea e ha’apa’o māite ’oe i te mau fa’auera’a a te Atua, e manuia ’oe i ni’a i te fenua nei ; ’e ’ia ’ore ’oe ’ia ha’apa’o māite i te mau fa’auera’a a te Atua, e tāpū-’ē-hia atu ’oe i tōna ra aro.</p>
            <p class="verse"><strong>2</strong> ’E i teienei, e tā’u tamaiti, tē ti’aturi nei au ē, e noa’a mai tō’u ’oa’oa rahi i roto ia ’oe na, nō tō ’oe ’āueue ’ore ’e tō ’oe ha’apa’o maita’i i tā te Atua ; inaha ho’i nō te mea ’ua ha’amata ’oe i tō ’oe ’āpīra’a ’ia ti’aturi atu i te Fatu ra i tō ’oe Atua, tē ti’aturi nei ho’i au ē, e tāmau noa ’oe i te ha’apa’o i tāna ra mau fa’auera’a ; e ao ho’i tōna ’o tē tāpe’a māite ē tae roa atu i te hope’a.</p>
            <p class="verse"><strong>3</strong> Tē parau atu nei au ia ’oe, e tā’u tamaiti, ’ua fāri’i na vau i te ’oa’oa rahi nō roto mai ia ’oe na, nō tō ’oe ha’apa’o maita’i ’e tō ’oe itoito, ’e nō tō ’oe marū ’e tō ’oe fa’a’oroma’i roa ho’i i rotopū i te mau ta’ata o te mau ’āti Zorama.</p>
            <p class="verse"><strong>4</strong> ’E ’ua ’ite ho’i au ē, ’ua tāpe’ahia ’oe ra ; ’oia ïa, ’ua ’ite ato’a vau ē, ’ua pēhihia ’oe i te ’ōfa’i nō te parau ; ’e ’ua fa’a’oroma’i ’oe i teie mau mea ato’a nei ma te marū nō te mea tei pīha’i iho te Fatu ia ’oe ; ’e i teienei, ’ua ’ite ’oe ē, ’ua fa’aora te Fatu ia ’oe.</p>
            <p class="verse"><strong>5</strong> ’E i teienei, e tā’u tamaiti, e Sibelona, ’ua hina’aro vau ’ia ha’amana’o ’oe ē, ’ia ti’aturi ’oe i te Atua, e fa’aora ïa ’oia ia ’oe i roto i tō ’oe ra mau ’ati, ’e tō ’oe ra mau pe’ape’a, ’e tō ’oe ra mau fifi, ’e e fa’ateiteihia ’oe i te mahana hope’a ra.</p>
            <p class="verse"><strong>6</strong> I teienei, e tā’u tamaiti, ’aita vau i hina’aro ’ia mana’o ’oe ē, ’ua ’ite au i teie nei mau mea nā roto iā’u iho, nā roto rā i te Vārua o te Atua i roto iā’u nei ’o tei fa’a’ite mai i teie nei mau mea iā’u ; nō te mea ’āhiri ’aita vau i fānauhia i te Atua ra, ’aita ïa vau i ’ite i teie nei mau mea.</p>
            <p class="verse"><strong>7</strong> Inaha rā, ’ua tono mai te Fatu, nā roto i tōna aroha rahi, i tāna melahi nō te fa’a’ite mai iā’u ē, e mea ti’a roa iā’u ’ia fa’aea i te ’ohipa ha’amoura’a i rotopū i tōna ra mau ta’ata ; ’oia ïa, ’ua ’ite mata atu vau i te hō’ē melahi te mata ’e te mata, ’e ’ua parau mai ’oia iā’u, ’e mai te pātiri tōna ra reo, ’e ’ua fa’a’āueue te reira i te fenua tā’āto’a.</p>
            <p class="verse"><strong>8</strong> ’E i muri a’era, i roto i nā mahana e toru ’e nā pō e toru ra, ’ua fāri’i au i te māuiui rahi ’e te mamae rahi o te vārua ; ’e ’aita roa vau i fāri’i i te ha’amatarara’a nō tā’u ra mau hara ē tae roa ’ua ti’aoro atu vau i te Fatu ra ia Iesu Mesia ’ia aroha mai. ’E inaha, ’ua ti’aoro atu vau iāna, ’e ’ua fāri’i au i te hau i tō’u ra vārua.</p>
            <p class="verse"><strong>9</strong> ’E i teienei, e tā’u tamaiti, ’ua fa’a’ite atu vau i teie ia ’oe na ’ia ’ite ’oe i te pa’ari, ’ia ’ite ho’i ’oe nā roto atu iā’u nei ē, ’aita atu e rāve’a e fa’aorahia ai te ta’ata, maori rā nā roto i te Mesia. Inaha, ’o ’oia te ora ’e te māramarama o te ao nei. Inaha, ’o ’oia te parau mau ’e te parauti’a.</p>
            <p class="verse"><strong>10</strong> ’E i teienei, nō te mea ’ua ha’amata ’oe i te ha’api’i atu i te parau, ’ua hina’aro vau ’ia tāmau noa ’oe i te ha’api’i atu i te reira ; ’e ’ua hina’aro ato’a vau ’ia itoito ’e ’ia hitahita ’ore ’oe i roto i te mau mea ato’a.</p>
            <p class="verse"><strong>11</strong> Hi’o māite ē ’aita ’oe e fa’ateiteihia i te te’ote’o ; ’oia ïa, ’a hi’o māite ē ’aita ’oe e fa’aahaaha i tō ’oe iho na pa’ari, ’e ’aita ho’i i tō ’oe iho pūai.</p>
            <p class="verse"><strong>12</strong> ’A fa’a’ohipa i te mata’u ’ore, ’eiaha rā te ahaaha ; ’e ’a hi’o māite ē ’ua tāvaha ’oe i tō ’oe mau hina’aro pae tino ato’a, ’ia fa’a’īhia ’oe i te aroha ; ’e ’a hi’o ē ’aita ’oe e fa’atau.</p>
            <p class="verse"><strong>13</strong> ’Eiaha ’oe e pure mai tā te mau ’āti Zorama e nā reira ra, nō te mea ’ua ’ite ’oe ē, tē pure ra rātou ’ia fa’aro’ohia e te ta’ata, ’e ’ia ’āruehia nō tō rātou ’aravihi.</p>
            <p class="verse"><strong>14</strong> ’Eiaha ’oe e parau atu ē : E te Atua, tē ha’amāuruuru nei au ia ’oe nō te mea e mea maita’i a’e mātou i tō mātou mau taea’e ; ’ia parau atu rā ’oe ē : E te Fatu, ’a fa’a’ore mai i tō’u ti’amā ’ore, ’e ’a ha’amana’o i tō’u mau taea’e ma te aroha—’oia ïa, ’a fa’a’ite atu i tō ’oe ti’amā ’ore i mua i te Atua i te mau taime ato’a.</p>
            <p class="verse"><strong>15</strong> ’E ’ia ha’amaita’i mai te Fatu i tō ’oe vārua, ’e ’ia fāri’i mai ’oia ia ’oe i roto i tōna ra bāsileia ’ia tae i te mahana hope’a ra, nō te pārahi i raro ma te hau. ’E i teienei, ’a haere, e tā’u tamaiti, ’e ’a ha’api’i atu i te parau i teie nei feiā. ’Ei ta’ata pāpū ’oe. E tā’u tamaiti, ’a pārahi.</p>
            <p class="verse">Te mau fa’auera’a a Alama i tāna ra tamaiti ia Korianetona.</p>
            <p class="verse">=== Alma Chapitre 39 ===</p>
            <p class="verse"><strong>1</strong> ’E i teienei, e tā’u tamaiti, ’ua rahi atu te mau mea tā’u e parau atu ia ’oe i tā’u i parau atu i tō ’oe taea’e, inaha ho’i, ’aita ānei ’oe i ha’apa’o i te huru ’āueue ’ore o tō ’oe taea’e, i tōna ha’apa’o maita’i ’e te itoito i te ha’apa’ora’a i te mau fa’auera’a a te Atua ? Inaha, ’aita ānei ’oia i hōro’a mai i te hi’ora’a maita’i ia ’oe ?</p>
            <p class="verse"><strong>2</strong> ’E ’aita ho’i ’oe i ha’apa’o māite i tā’u mau parau mai tā tō ’oe taea’e i ha’apa’o i rotopū i te mau ’āti Zorama. I teienei, teie tā’u parau fa’ahapa ia ’oe na ; ’ua tāmau noa ’oe i te fa’aahaaha i tō ’oe iho pūai ’e tō ’oe iho ’aravihi.</p>
            <p class="verse"><strong>3</strong> E ’ere ho’i ’o te reira ana’e, e tā’u tamaiti. ’Ua rave ho’i ’oe i te hō’ē mea ’oto roa iā’u nei ; i te mea ’ua fa’aru’e ’oe i te ’ohipa ha’api’i ’evanelia, ’e ’ua haere atu ’oe i te fenua ra nō Sirona i rōpū i te mau hiti fenua o te mau ’āti Lamana, i te vahine tai’ata ra ’o Isabela.</p>
            <p class="verse"><strong>4</strong> ’Oia ïa, ’ua haru ’ē atu ’oia i te ’ā’au o te mau ta’ata e rave rahi, ’aore roa rā o ’oe ’ōtohera’a, e tā’u tamaiti. ’Āhiri ’oe i ha’apa’o i te tōro’a i hōro’ahia mai ia ’oe ra.</p>
            <p class="verse"><strong>5</strong> ’Aita ānei ’oe i ’ite e tā’u tamaiti ē, e mea vi’ivi’i roa teie mau mea i mua i te aro o te Fatu ; ’oia ïa, e mea vi’ivi’i roa a’e te reira i te mau huru hara ato’a, maori rā te ha’amani’ira’a i te toto hara ’ore ’e ’aore rā te hunara’a i te Vārua Maita’i ?</p>
            <p class="verse"><strong>6</strong> Inaha ho’i, mai te mea e huna ’oe i te Vārua Maita’i ’o tei pārahi na i roto ia ’oe, ’e ’ua ’ite ’oe ē ’ua huna ’oe i te reira, inaha, e hara matara ’ore ho’i te reira ; ’oia ïa, ’e ’o ’oia ’o tē taparahi pohe i te ta’ata noa atu te māramarama ’e te ’ite nō ’ō mai i te Atua ra, e’ita roa ïa i te mea ’ōhie iāna ’ia fāri’i i te fa’a’orera’a hara ; ’oia ïa, tē parau atu nei au ia ’oe na, e tā’u tamaiti, e’ita roa ïa i te mea ’ōhie iāna ’ia fāri’i i te fa’a’orera’a hara.</p>
            <p class="verse"><strong>7</strong> ’E i teienei, e tā’u tamaiti, teie tō’u hina’aro rahi i te Atua, ’āhiri ho’i ’aita ’oe i hapa i taua hara rahi ra. E’ita vau e fa’aea noa i ni’a i tā ’oe mau hara nō te fa’aahoaho i tō ’oe na vārua ’āhiri e’ita te reira e riro ’ei maita’i nō ’oe.</p>
            <p class="verse"><strong>8</strong> Inaha ho’i, ’aita e ti’a ia ’oe ’ia huna i tā ’oe mau hara i te Atua ; ’e ’ia ’ore ’oe e tātarahapa, e riro ïa te reira ’ei ’itera’a pāpū i ni’a ia ’oe i te mahana hope’a ra.</p>
            <p class="verse"><strong>9</strong> ’E i teienei, e tā’u tamaiti, ’ua hina’aro vau ’ia tātarahapa ’oe ’e ’ia fa’aru’e ’ē atu i tā ’oe mau hara, ’e ’eiaha e pe’e fa’ahou atu i te mau hina’aro vi’ivi’i o tō ’oe mata, ’a ha’apae rā ia ’oe iho i roto i teie nei mau mea ato’a ; ’ia ’ore ho’i ’oe ’ia nā reira, e ’ore roa ïa e roa’a ia ’oe te bāsileia o te Atua. ’A ha’amana’o na ïa ’e ’a rave i te reira i ni’a ia ’oe, ’e ’a ha’apae ia ’oe iho i roto i taua mau mea nei.</p>
            <p class="verse"><strong>10</strong> ’E tē fa’aue atu nei au ia ’oe na, ’ia paraparau atu ’oe i tō ’oe nā tua’ana nō ni’a i tā ’oe mau ’ohipa e rave ra ; inaha ho’i, tē vai ’āpī nei ā ’oe, ’e ’ia fa’a’amu tō ’oe nā taea’e ia ’oe e au ai. ’E ’a fa’aro’o māite na ’oe i tā rāua parau a’o.</p>
            <p class="verse"><strong>11</strong> ’Eiaha ’oe e vaiiho ia ’oe ’ia arata’i-’ē-hia atu e te mea faufa’a ’ore ’e te ma’ama’a ; ’eiaha ’oe e fa’ati’a i te diabolo ’ia arata’i ’ē fa’ahou atu i tō ’oe ’ā’au ’ia pe’e atu i taua mau vahine tai’ata vi’ivi’i ra. Inaha, e tā’u tamaiti, ’ua rahi roa te mau ’ohipa ’ī’ino tā ’oe i fa’atae atu i ni’a i te mau ’āti Zorama ; i tō rātou ’itera’a i tō ’oe hi’ora’a tano ’ore, ’aita atu ra rātou i ti’aturi mai i tā’u ra mau parau.</p>
            <p class="verse"><strong>12</strong> ’E i teienei, tē parau mai ra te Vārua o te Fatu iā’u : ’A fa’aue atu ’oe i tā ’oe mau tamari’i ’ia rave i te ’ohipa maita’i, ’ia ’ore rātou ’ia arata’i ’ē atu i te ’ā’au o te mau ta’ata e rave rahi i te pohe ; nō reira tē fa’aue atu nei au ia ’oe na, e tā’u tamaiti, nō tō’u mata’u i te Atua ra, ’ia fa’aea ’oe i te rave i tā ’oe ra mau ’ohipa ’ī’ino.</p>
            <p class="verse"><strong>13</strong> ’E ’ia fāriu mai ’oe i te Fatu ma tō ’oe ’ā’au ato’a, ’e tō ’oe mana ato’a, ’e tō ’oe pūai ato’a ; ’ia ’ore ’oe ’ia arata’i ’ē atu i te ’ā’au o te tahi atu ā mau ta’ata ’ia rave i te parauti’a ’ore ; ’ia ho’i fa’ahou rā ’oe ia rātou ra, ’e ’ia fā’i atu i tā ’oe mau hapa ’e te hape ’o tā ’oe i rave.</p>
            <p class="verse"><strong>14</strong> ’Eiaha e ’imi i te mau tao’a ’e te mau mea faufa’a ’ore nō teie nei ao, inaha ho’i, ’aita e ti’a ia ’oe ’ia ’āfa’i atu i te reira nā muri iho ia ’oe.</p>
            <p class="verse"><strong>15</strong> ’E i teienei, e tā’u tamaiti, e parau ri’i atu ā vau ia ’oe na nō ni’a i te taera’a mai o te Mesia. Inaha, tē parau atu nei au ia ’oe, ’o ’oia mau iho tē tae mai nō te hōpoi ’ē atu i te mau hara a tō te ao nei ; ’oia ïa, e tae mai ’oia nō te fa’a’ite mai i te mau parau ’oa’oa nō te fa’aorara’a i tōna ra mau ta’ata.</p>
            <p class="verse"><strong>16</strong> ’E i teienei, e tā’u tamaiti, ’o te tōro’a teie i pi’ihia ai ’oe ra, nō te a’o atu i teie nei mau parau ’oa’oa i teie nei feiā, nō te fa’aineine i tō rātou ferurira’a ; hau atu, ’ia tae mai ho’i te fa’aorara’a ia rātou ra, ’ia fa’aineine rātou i te ferurira’a o tā rātou ra mau tamari’i ’ia fa’aro’o i te parau i te taime nō tōna ra taera’a mai.</p>
            <p class="verse"><strong>17</strong> ’E i teienei, e ha’amarū vau i tō ’oe ferurira’a nō ni’a i teie nei tumu parau. Inaha, tē māere na ’oe i te mea ē, ’ua ’iteahia taua mau mea ra nā mua roa i te tupura’a. Inaha, tē parau atu nei au ia ’oe na, e ’ere ānei hō’ē ā te faufa’a rahi o te hō’ē vārua i te Atua i teie nei tau i tō te tahi atu vārua i te tau e tae mai ai ’oia ra ?</p>
            <p class="verse"><strong>18</strong> E ’ere ānei i te mea ti’a ’ia fa’a’itehia atu teie nei ’ōpuara’a nō te fa’aorara’a i teie nei feiā, ’e i tā rātou ato’a ra mau tamari’i ?</p>
            <p class="verse"><strong>19</strong> E ’ere ānei i te mea ’ōhie i teie nei tau ’ia tono mai te Fatu i tāna ra melahi nō te fa’a’ite mai i teie nei mau parau ’oa’oa ia tātou, ’e i tā tātou mau tamari’i ato’a, ’e i tō muri a’e i tōna ra taera’a mai ?</p>
            <p class="verse">E fa’atupu te Mesia i te ti’afa’ahoura’a o te mau ta’ata ato’a—E haere te feiā pohe parauti’a i te pāradaiso, ’e te feiā parauti’a ’ore i te vāhi pōiri ta’ota’o, ’e i reira rātou e tīa’i noa ai i te mahana nō tō rātou ti’afa’ahoura’a—E fa’aho’ihia te mau mea ato’a i tō rātou iho huru mau ’ia tae i te Ti’afa’ahoura’a. Fātata 74H.M.</p>
            <p class="verse">=== Alma Chapitre 40 ===</p>
            <p class="verse"><strong>1</strong> I teienei, e tā’u tamaiti, teie fa’ahou te tahi mau parau iti tā’u e parau atu ia ’oe ; ’ua ’ite ho’i au ē, ’ua tapitapi tō ’oe ferurira’a nō ni’a i te ti’afa’ahoura’a o te feiā pohe ra.</p>
            <p class="verse"><strong>2</strong> Inaha, tē parau atu nei au ia ’oe, ’aita e ti’afa’ahoura’a—’oia ho’i, tē parau atu nei au, e’ita roa teie tino tāhuti e riro ’ei tino tāhuti ’ore, ’e e’ita roa teie tino pohe noa e riro ’ei tino pohe ’ore—ē tae roa atu i te taera’a mai o te Mesia.</p>
            <p class="verse"><strong>3</strong> Inaha, e fa’atupu ’oia i te ti’afa’ahoura’a o te feiā pohe ra. Inaha rā, e tā’u tamaiti, ’aita ā te ti’afa’ahoura’a i tupu. I teienei, e tātara atu vau i te hō’ē parau ’aro i mua ia ’oe ; tē vai noa ra rā te mau parau ’aro e rave rahi ’o tei tāpe’ahia, ’e ’aita roa te hō’ē ta’ata i ’ite i te reira, maori rā ’o te Atua iho. E fa’a’ite atu rā vau ia ’oe i te hō’ē mea tā’u i ani māite i te Atua ’ia ’ite au—’e nō ni’a te reira i te ti’afa’ahoura’a.</p>
            <p class="verse"><strong>4</strong> Inaha, ’ua fa’ata’ahia te taime e ti’afa’ahou mai ai te ta’ata ato’a mai te pohe mai. I teienei, i te taera’a mai o taua taime ra, ’aita roa ïa te ta’ata i ’ite ; ’ua ’ite rā te Atua i te taime i fa’ata’ahia.</p>
            <p class="verse"><strong>5</strong> I teienei, hō’ē taime ānei, e piti taime ānei, ’e ’aore rā e toru taime ānei e ti’afa’ahou mai ai te ta’ata mai te pohe mai, ’aita e pe’ape’a i te reira ; ’ua ’itea ho’i i te Atua teie mau mea ato’a ; ’ua nava’i noa iā’u ’ia ’ite ē, e tupu iho ā te reira—’oia ho’i, ’ua fa’ata’ahia te taime e ti’afa’ahou mai ai te mau ta’ata ato’a mai te pohe mai.</p>
            <p class="verse"><strong>6</strong> I teienei, e mea ti’a ’ia vai te hō’ē tau i rōpū i te pohera’a ’e te ti’afa’ahoura’a.</p>
            <p class="verse"><strong>7</strong> ’E i teienei, e ui atu vau, tei hea te vaira’a o te mau vārua o te mau ta’ata mai taua taime pohera’a nei ē tae noa atu i te taime i fa’ata’ahia nō te ti’afa’ahoura’a ?</p>
            <p class="verse"><strong>8</strong> I teienei, hō’ē noa iho ānei taime i fa’ata’ahia nō te ti’afa’ahoura’a o te ta’ata, ’aita e pe’ape’a nō te reira vāhi ; ’aita ho’i te mau ta’ata ato’a i pohe i te taime hō’ē ra ; ’e ’aita ato’a e pe’ape’a nō te reira vāhi ; i roto i te tā’āto’ara’a nō te reira hō’ē noa iho ïa mahana i te Atua, ’e ’ua fāitohia te taime i te ta’ata ana’e ra.</p>
            <p class="verse"><strong>9</strong> Nō reira, ’ua fa’ata’ahia te hō’ē taime nō te ta’ata ’ia ti’afa’ahou mai rātou mai te pohe mai ; ’e tē vai ra te hō’ē tau i rōpū i te taime nō te pohera’a ’e te ti’afa’ahoura’a. ’E i teienei, nō ni’a i taua tau ra, tei hea roa ïa te vaira’a o te mau vārua o te mau ta’ata i reira, ’o te mea ïa ’o tā’u i ui māite atu i te Fatu ’ia ’ite ; ’e ’ua ’ite ho’i au i te parau nō taua mea ra.</p>
            <p class="verse"><strong>10</strong> ’E ’ia tae i te tau e ti’afa’ahou mai ai te mau ta’ata ato’a, ’ei reira rātou e ’ite ai ē, ’ua ’ite te Atua i te mau tau ato’a i fa’ata’ahia nō te ta’ata.</p>
            <p class="verse"><strong>11</strong> I teienei, nō ni’a i te vaira’a o te vārua ta’ata i rōpū i te pohera’a ’e te ti’afa’ahoura’a—Inaha, ’ua fa’a’itehia mai ïa iā’u e te hō’ē melahi, ’o tei nā ’ō mai iā’u ē, ’ia reva atu te mau vārua o te mau ta’ata i teie tino tāhuti nei ; ’oia ïa, te mau vārua o te mau ta’ata ato’a ra, te mea maita’i ’e te mea ’ino ato’a ho’i, e ’āfa’ihia ïa rātou i mua i taua Atua ra ’o tei hōro’a mai i te ora nō rātou.</p>
            <p class="verse"><strong>12</strong> ’E i reira, a muri a’era, e fāri’ihia te mau vārua o te feiā parauti’a i roto i te hō’ē vāhi ’oa’oa, ’o tei parauhia e pāradaiso, te hō’ē vāhi fa’afa’aeara’a, te hō’ē vāhi hau, ’e i reira rātou e fa’afa’aea ai i tō rātou pe’ape’a ’e te mau ’ati ato’a, ’e te ’oto ho’i.</p>
            <p class="verse"><strong>13</strong> ’E i reira, a muri a’era, te mau vārua o te feiā parauti’a ’ore, ’oia ïa, ’o tei riro ’ei mea vi’ivi’i—inaha ho’i, ’aita tā rātou e tufa’a ’e e vāhi i te Vārua o te Fatu ; inaha ho’i, ’ua mā’iti rātou i te mau ’ohipa vi’ivi’i ’aita i te maita’i ; nō reira ’ua tomo te vārua o te diabolo i roto ia rātou, ’e ’ua rave i tō rātou ti’ahapa—’e e hurihia ïa rātou i rāpae i roto i te pōiri ta’ota’o ; tei reira te ’oto, ’e te ’auē, ’e te ’au’aura’a niho ; ’e ’ua tupu te reira nō tā rātou iho mau ’ohipa ’ī’ino, ’e ’ua arata’i-tītī-hia ho’i rātou e te hina’aro o te diabolo.</p>
            <p class="verse"><strong>14</strong> I teienei, ’o te vaira’a teie o te mau vārua o te feiā parauti’a ’ore ; ’oia ïa, i roto i te pōiri, ’e te hō’ē vaira’a ri’ari’a, ’e te mata’u, ’e te ferurira’a i te riri ’ū’ana o te Atua ’o tē tae i ni’a ia rātou ; ’e ’ua nā reira noa rātou i te vaira’a, ’e tei reira ato’a te vaira’a o te feiā parauti’a i roto i te pāradaiso, ē tae roa atu i te taime nō tō rātou ti’afa’ahoura’a.</p>
            <p class="verse"><strong>15</strong> I teienei, ’ua mana’o te tahi pae ē, teie vaira’a nō te ’oa’oa ’e teie vaira’a nō te mamae o te vārua hou te ti’afa’ahoura’a, ’o tē ti’afa’ahoura’a mātāmua ïa. ’Oia ïa, ’ua ti’a iā’u ’ia parauhia te reira e ti’afa’ahoura’a ; ’oia te fa’ati’ara’a i te vārua ’e te tu’ura’a i te reira i te vaira’a nō te ’oa’oa ’e ’aore rā i te vaira’a nō te mamae, mai te au i te mau parau i parauhia ra.</p>
            <p class="verse"><strong>16</strong> ’E inaha, ’ua fa’a’itehia mai ē, tē vai ra te ti’afa’ahoura’a mātāmua, te ti’afa’ahoura’a ho’i ïa o rātou ato’a ’o tei vai na, ’e tē vai nei, ’e tē vai a muri atu, ē tae noa atu i tō te Mesia ti’afa’ahoura’a mai te pohe mai ra.</p>
            <p class="verse"><strong>17</strong> I teienei, ’aita tātou e mana’o nei ē, teie ti’afa’ahoura’a mātāmua i parauhia a’enei, ’o te fa’ati’a-fa’ahou-ra’a ïa o te mau vārua ’e tō rātou tu’ura’ahia i te vaira’a nō te ’oa’oa ’e ’aore rā i te vaira’a nō te mamae. ’Eiaha roa ’oe ’ia mana’o ē, ’o te reira ïa te aura’a.</p>
            <p class="verse"><strong>18</strong> Inaha, tē parau atu nei au ia ’oe na ē, ’Aita roa ; ’o teie rā te aura’a, ’oia ho’i te ’āmui-fa’ahou-ra’a o te vārua i te tino, o te mau ta’ata mai te mahana mai o Adamu ē tae noa atu i te ti’afa’ahoura’a o te Mesia.</p>
            <p class="verse"><strong>19</strong> I teienei, e ’āmui-fa’ahou-hia ānei te mau vārua ’e te mau tino o te feiā i parauhia a’enei i te hō’ē ā taime, tō te feiā parauti’a ’ore ’e tō te feiā parauti’a, ’aita tā’u e parau i te reira ; ’ātīrā na, tē parau atu nei au ē, e hope roa rātou i te ti’afa’ahou mai ; ’oia ho’i, e nā mua tō rātou ti’afa’ahoura’a i te ti’afa’ahoura’a o te feiā i pohe i muri mai i te ti’afa’ahoura’a o te Mesia.</p>
            <p class="verse"><strong>20</strong> I teienei, e tā’u tamaiti, ’aita vau i parau ē, e ti’afa’ahou mai rātou ’ia tae i te ti’afa’ahoura’a o te Mesia ra ; inaha rā, ’ua mana’o vau ē, e ’āmui-fa’ahou-hia te mau vārua ’e te mau tino o te mau ta’ata parauti’a i te ti’afa’ahoura’a o te Mesia ’e tōna revara’a atu i ni’a i te ra’i.</p>
            <p class="verse"><strong>21</strong> ’Aita rā vau e parau ē, e tupu te reira i tōna ti’afa’ahoura’a ’e ’aore rā i muri a’e ; tē parau atu nei rā vau ē, tē vai nei te hō’ē tau i rōpū i te pohera’a ’e te ti’afa’ahoura’a o te tino, ’e te hō’ē vaira’a ato’a o te vārua i roto i te ’oa’oa ’e ’aore rā i te mamae ē tae roa atu i te tau i fa’ata’ahia e te Atua e ti’afa’ahou mai ai te feiā pohe ra, ’e e tāhō’ēhia ai te vārua ’e te tino, ’e e ’āfa’ihia atu ai i mua i te Atua, ’e ’ia ha’avāhia mai te au i tā rātou ra mau ’ohipa.</p>
            <p class="verse"><strong>22</strong> ’Oia ïa, nā teie e fa’atupu i te fa’aho’ira’a o te mau mea ato’a i parauhia e te vaha o te mau peropheta ra.</p>
            <p class="verse"><strong>23</strong> ’E e fa’aho’ihia te vārua i te tino, ’e te tino i te vārua ; ’oia ïa, e fa’aho’ihia te ’āvae ’e te rima ’e te mau ponaivi ato’a i tōna tino ; ’oia ïa, e ’ore ho’i te hō’ē ’i’o rouru o te upo’o e mo’e, e fa’aho’ihia rā te mau mea ato’a ra i tō rātou iho vāhi tano mau.</p>
            <p class="verse"><strong>24</strong> ’E i teienei, e tā’u tamaiti, ’o te fa’aho’ira’a teie i parauhia e te vaha o te mau peropheta—</p>
            <p class="verse"><strong>25</strong> ’E i reira te feiā parauti’a e ’ana’ana atu ai i roto i te bāsileia o te Atua.</p>
            <p class="verse"><strong>26</strong> Inaha rā, e tae mai te hō’ē pohe ri’ari’a i ni’a iho i te feiā parauti’a ’ore ; e pohe ho’i rātou i tā te parauti’a ; nō te mea e mea vi’ivi’i rātou, ’e ’aita roa ho’i e ti’a i te hō’ē mea vi’ivi’i ’ia ō i te bāsileia o te Atua ra ; e ti’avaruhia rā rātou i rāpae, ’e e vaiihohia ’ia ’amu i te mau hotu nō tā rātou ra mau ’ohipa, ’oia ho’i i te mea ’ino ; ’e e inu rātou i te mau ota nō te ’āu’a ’ava’ava ra.</p>
            <p class="verse">’Ia tae i te Ti’afa’ahoura’a, e ti’a mai te mau ta’ata ato’a ma te fāri’i i te ’oa’oa hope ’ore ’e ’aore rā i te mamae hope ’ore—E ’ere roa te mea ’ino i te mea ’oa’oa—’Aita tō te feiā hina’aro pae tino e Atua i pīha’i iho ia rātou i roto i te ao nei—E fāri’i fa’ahou te mau ta’ata ato’a i roto i te Fa’aho’ira’a mai, i te mau huru ’e te mau peu maita’i ’o tāna i fāri’i i roto i te tāhuti nei. Fātata 74H.M.</p>
            <p class="verse">=== Alma Chapitre 41 ===</p>
            <p class="verse"><strong>1</strong> ’E i teienei, e tā’u tamaiti, e parau ri’i tā’u e parau atu ia ’oe nō ni’a i te fa’aho’ira’a mai i parauhia ra ; inaha ho’i, ’ua ruri ’ē te tahi pae i te mau pāpa’ira’a mo’a, ’e ’ua haere ’ē atu rātou nō teie nei mea. ’E tē ’ite nei au ē, i tapitapi na ho’i tō ’oe ’ā’au nō teie mea. Inaha rā, e ha’amāramarama atu vau i te reira ia ’oe na.</p>
            <p class="verse"><strong>2</strong> Tē parau atu nei au ia ’oe na, e tā’u tamaiti, ’ua tītauhia te ’ōpuara’a nō te fa’aho’ira’a mai e te parauti’a a te Atua ra ; e mea tītauhia ’ia fa’aho’ihia te mau mea ato’a i tō rātou huru nahonaho. Inaha, e mea tītauhia ho’i ’e te ti’a, mai te au i te mana ’e te ti’afa’ahoura’a o te Mesia, ’ia fa’aho’ihia te vārua o te ta’ata i tōna tino, ’e ’ia fa’aho’ihia te mau melo ato’a o te tino i tōna huru mau.</p>
            <p class="verse"><strong>3</strong> ’E ’ua tītauhia ho’i te reira ’ia au i tā te Atua ra parauti’a, ’ia ha’avāhia te mau ta’ata mai te au i tā rātou mau ’ohipa ; ’e mai te mea e mea maita’i tā rātou mau ’ohipa i roto i teie orara’a, ’e ’ua ti’a ho’i te mau hina’aro o tō rātou ’ā’au, e fa’aho’i-ato’a-hia ïa ia rātou te mea maita’i ’ia tae i te mahana hope’a ra.</p>
            <p class="verse"><strong>4</strong> ’E mai te mea e mea ’ino tā rātou mau ’ohipa, e fa’aho’ihia ïa te reira ’ei mea ’ino ia rātou ra. Nō reira, e fa’aho’ihia te mau mea ato’a i tō rātou huru nahonaho, te mau mea ato’a i tō rātou huru mau—te mea tāhuti ’ei mea tāhuti ’ore, te mea pohe noa ’ei mea pohe ’ore—’ia fa’ati’ahia i te ’oa’oa hope ’ore nō te fāri’i i te bāsileia o te Atua ra, ’e ’aore rā i te mamae hope ’ore nō te fāri’i i te bāsileia o te diabolo ra, te hō’ē i te hō’ē pae, te tahi atu i te tahi atu pae—</p>
            <p class="verse"><strong>5</strong> E fa’ati’ahia te hō’ē i te ’oa’oa mai te au i tōna mau hina’aro i te ’oa’oa, ’e ’aore rā i te maita’i mai te au i tōna mau hina’aro i te maita’i ; ’e te tahi pae i te ’ino mai te au i tōna mau hina’aro i te ’ino ; mai tāna ho’i i hina’aro i te rave i te ’ino mai te po’ipo’i ē pō noa a’e ; mai te reira ā ho’i e roa’a iāna tāna utu’a ’ino ’ia tae i te pō.</p>
            <p class="verse"><strong>6</strong> ’E mai te reira ā ho’i tō te tahi pae. Mai te mea ’ua tātarahapa ’oia i tāna mau hara, ’e ’ua tītau onoono atu ho’i i te parauti’a ē tae roa atu i te hope’a o tōna ra pu’e mahana, mai te reira iho ā ho’i ’oia i te fāri’i i te utu’a maita’i nō te parauti’a.</p>
            <p class="verse"><strong>7</strong> ’O rātou teie tei fa’aorahia e te Fatu ; ’oia ïa, ’o rātou teie i rave-’ē-hia, ’e tei fa’aorahia i taua pō hope ’ore o te pōiri ra ; e nā reira rātou i te ti’a ’e ’aore rā i te hi’a ; inaha ho’i, ’o rātou iho tō rātou ha’avā nō te rave i te mea maita’i ’e ’aore rā i te mea ’ino.</p>
            <p class="verse"><strong>8</strong> I teienei, ’aita roa e ti’a ’ia fa’ahuru ’ē haere noa i te mau fa’auera’a mana a te Atua, nō reira, ’ua fa’aineinehia te ’ē’a, ’e ’o ’oia ’o tē hina’aro ’ia pe’e i te reira, e fa’aorahia ïa.</p>
            <p class="verse"><strong>9</strong> ’E i teienei, inaha, e tā’u tamaiti, ’eiaha roa ’oe e rave i te hō’ē noa atu ā hapa i te Atua nō ni’a i taua mau ha’api’ira’a tumu nei, mai ’ati noa a’enei ’oe i te hara.</p>
            <p class="verse"><strong>10</strong> ’Eiaha roa ’oe e mana’o ē, nō te mea ’ua parauhia na nō ni’a i te fa’aho’ira’a ra, e fa’aho’ihia mai ïa ’oe mai roto mai i te hara i te ’oa’oa. Inaha, tē parau atu nei au ia ’oe na, e ’ere roa te ’ino i te ’oa’oa.</p>
            <p class="verse"><strong>11</strong> ’E i teienei, e tā’u tamaiti, e mea hi’a te huru o te mau ta’ata ato’a, ’oia ho’i, tei roto rātou i te huru pae tino, nō reira tei roto ïa rātou i te au ’ava’ava ’e i te mau ru’uru’ura’a nō te mau ’ohipa ’ī’ino ; ’ua ’ere rātou i te Atua i roto i te ao nei, ’e ’ua pāto’i rātou i te huru o te Atua ; nō reira, tē vai noa ra rātou i roto i te hō’ē vaira’a pāto’i i te huru mau o te ’oa’oa.</p>
            <p class="verse"><strong>12</strong> ’E i teienei, inaha, ’o te aura’a ānei teie o te parau ra e fa’aho’ira’a, te ravera’a i te mea i tōna ra huru mau ’e te fa’arirora’a i te reira ’ei mea au ’ore i tōna huru mau, ’e ’aore rā te fa’arirora’a i te reira ’ei mea huru ’ē i tōna ra huru mau ?</p>
            <p class="verse"><strong>13</strong> E tā’u tamaiti, ’aita roa ïa ; te aura’a ra o te parau fa’aho’ira’a, ’o te fa’aho’ira’ahia ïa te ’ino ’ei ’ino, te huru tāhuti ’ei huru tāhuti, ’e te huru diabolo ’ei huru diabolo—’e te maita’i ’ei maita’i ; ’e te parauti’a ’ei parauti’a ; te mea tano ’ei mea tano ; ’e te aroha ’ei aroha.</p>
            <p class="verse"><strong>14</strong> Nō reira, e tā’u tamaiti, ’ia aroha ’oe i tō ’oe mau taea’e ; ’a ha’apa’o ia vetahi ’ē ma te au maita’i, ’a ha’avā ma te parauti’a, ’e ’a rave i te maita’i ma te tu’utu’u ’ore ; ’e ’ia rave ’oe i teie nei mau mea, e roa’a ïa te utu’a maita’i ia ’oe ; ’oia ïa, e fa’aho’i-fa’ahou-hia te aroha ia ’oe ra ; e fa’aho’i-fa’ahou-hia te parauti’a ia ’oe ra ; e fa’aho’i-fa’ahou-hia mai te ha’avāra’a parauti’a ia ’oe ra, ’e e fāri’i fa’ahou ’oe i te utu’a maita’i.</p>
            <p class="verse"><strong>15</strong> Te mea ho’i ’o tā ’oe e hāpono atu, e ho’i fa’ahou mai ïa ia ’oe, ’e e fa’aho’ihia ïa ; nō reira, nā tē parau ra e fa’aho’ira’a, e fa’ahapa hope i te ta’ata hara, ’e e ’ore roa ’oia e fa’ati’a-noa-hia a’e.</p>
            <p class="verse">’Ua riro te orara’a tāhuti nei ’ei taime tāmatara’a ’ia ti’a i te ta’ata ’ia tātarahapa ’e ’ia tāvini i te Atua—Nā te Hi’ara’a i fa’atae mai i te pohe pae tino ’e te pohe pae vārua i ni’a iho i te mau ta’ata ato’a—E tae mai te fa’aorara’a nā roto i te tātarahapara’a—’Ua riro te Atua iho ’ei tāra’ehara nō te mau hara a tō te ao nei—Nō te feiā i tātarahapa te aroha—’E te toe’a ra tei raro a’e ïa i te parauti’a a te Atua—’Ua tae mai te aroha nā roto i te Tāra’ehara—’O te feiā ana’e ’o tei tātarahapa mau tē fa’aorahia. Fātata 74H.M.</p>
            <p class="verse">=== Alma Chapitre 42 ===</p>
            <p class="verse"><strong>1</strong> ’E i teienei, e tā’u tamaiti, tē ’ite nei au ē, tē vai noa na te tahi atu ā mea ’o tē ha’ape’ape’a nei i tō ’oe ferurira’a, ’e ’aita i ’ite-pāpū-hia ia ’oe—’e nō ni’a te reira i te parauti’a o te Atua i te fa’autu’ara’a mai i te feiā hara ; nō te mea tē mana’o nei ’oe ē, e ’ere i te mea ti’a ’ia tu’uhia atu te feiā hara i roto i te vāhi nō te mamae.</p>
            <p class="verse"><strong>2</strong> I teienei, inaha, e tā’u tamaiti, e ha’amāramarama atu vau i te reira ia ’oe na. Inaha ho’i, i muri iho i tō te Fatu te Atua ti’avarura’a atu i tō tātou nā metua mātāmua i rāpae i te ’ō i Edene ra, nō te fa’a’apu i te fenua nō reira mai ho’i rāua ra—’oia ïa, ’ua tīahi atu ra ’oia i te ta’ata, ’e ’ua tu’u atu ra i te pae nō te hiti’a o te rā i taua ’ō i Edene i te mau kerubi, ’e te hō’ē ’o’e ura ’o tē fāriuriu haere nō te tīa’i i taua tumu rā’au nō te ora ra—</p>
            <p class="verse"><strong>3</strong> I teienei, ’ua ’ite tātou ē, ’ua riro te ta’ata mai te Atua te huru i te ’ite i te maita’i ’e te ’ino ; ’e nō te pāruru ’ia ’ore ’oia ’ia fa’atoro atu i tōna rima nō te rave mai i tō te tumu rā’au nō te ora, ’e ’a ’amu ai ’e ’a ora noa ai ē a muri noa atu, ’ua tu’u mai ra te Fatu te Atua i te kerubi ’e te ’o’e ura, ’ia ’ore ’oia ’ia ’amu i taua hotu ra—</p>
            <p class="verse"><strong>4</strong> ’E nō reira tē ’ite nei tātou ē, tē vai ra te taime i hōro’ahia i te ta’ata nō te tātarahapa, ’oia ïa, e taime tāmatara’a, e taime nō te tātarahapa ’e nō te tāvini i te Atua.</p>
            <p class="verse"><strong>5</strong> Inaha ho’i, ’āhiri Adamu i fa’atoro ’oi’oi atu i tōna rima nō te rave i tō te tumu rā’au nō te ora, ’ua ora ïa ’oia ē a muri noa atu, mai te au i te parau a te Atua, ’e ’aita tōna e taime ’ia tātarahapa ; ’oia ïa, ’ua faufa’a ’ore ïa te parau a te Atua, ’e ’ua fa’a’orehia ho’i ïa te ’ōpuara’a rahi nō te fa’aorara’a.</p>
            <p class="verse"><strong>6</strong> Inaha rā, ’ua fa’ata’ahia ’ia pohe te ta’ata—nō reira, mai ia rātou ho’i i tāpū-’ē-hia atu i te tumu rā’au nō te ora ra, ’ia tāpū-’ē-hia atu ho’i rātou mai ni’a atu i te fenua nei—’e ’ua mo’e atu ra te ta’ata ē a muri noa atu, ’oia ïa, ’ua riro ihora rātou ’ei feiā hi’a.</p>
            <p class="verse"><strong>7</strong> ’E i teienei, tē ’ite nei ’outou ē, ’ua tāpū-’ē-hia tō tātou nā metua mātāmua i te pae tino ’e i te pae vārua ato’a mai mua mai i te aro o te Fatu ; ’e nō reira tē ’ite nei tātou ē, e ti’amāra’a tō rāua ’ia pe’e i tō rāua iho hina’aro.</p>
            <p class="verse"><strong>8</strong> I teienei, inaha, e ’ere i te mea ti’a ’ia fa’aorahia te ta’ata i tōna pohe pae tino, nō te mea e fa’a’ore te reira i te ’ōpuara’a rahi nō te ’oa’oa.</p>
            <p class="verse"><strong>9</strong> Nō reira, nō te mea ’aita roa te vārua e pohe, ’e ’ua fa’atae mai ho’i te hi’ara’a i te pohe pae vārua ’e te pohe pae tino ato’a i ni’a iho i te mau ta’ata ato’a, ’oia ho’i, ’ua tāpū-’ē-hia rātou mai mua atu i te aro o te Fatu, e mea ti’a roa ïa ’ia fa’aorahia te ta’ata i taua pohe pae vārua ra.</p>
            <p class="verse"><strong>10</strong> Nō reira, nō te mea ’ua riro rātou ’ei mea tāhuti noa, ’ei mea hina’aro i tā te tino, ’e i te huru diabolo, i roto i tō rātou nātura, ’ua riro atu ra teie nei vai-tāmata-ra’a ’ei vaira’a nō rātou nō te fa’aineine ; ’oia ho’i ’ei vaira’a fa’aineinera’a.</p>
            <p class="verse"><strong>11</strong> ’E i teienei, ’a ha’amana’o na, e tā’u tamaiti, ’āhiri ’aita e ’ōpuara’a nō te fa’aorara’a, (’ia ha’apaehia te reira) ’ia pohe atu te ta’ata, e vai ā te māuiui rahi nō tō rātou vārua, nō te tāpū-’ē-ra’a-hia mai mua atu i te aro o te Fatu.</p>
            <p class="verse"><strong>12</strong> ’E i teienei, ’aita atu ā e rāve’a e ora ai te ta’ata nei i taua hi’ara’a ra, ’o tā te ta’ata i fa’atae mai i ni’a iho iāna nō tōna iho ha’apa’o ’ore.</p>
            <p class="verse"><strong>13</strong> Nō reira, mai te au i te parauti’a, ’aita roa te ’ōpuara’a nō te fa’aorara’a e tupu, maori rā nā roto i tō te ta’ata tātarahapara’a i roto i teie vaira’a tāmatara’a ; ’oia ïa, teie vaira’a fa’aineinera’a ; ’e ’āhiri ’aita teie nei mau rāve’a, ’aita roa te aroha e upo’oti’a, maori rā e fa’a’ore te reira i te ’ohipa nō te parauti’a. I teienei, ’aita roa te ’ohipa nō te parauti’a e ti’a ’ia ha’amouhia ; ’e ’āhiri e ti’a ’ia nā-reira-hia, e’ita ïa te Atua e riro ’ei Atua.</p>
            <p class="verse"><strong>14</strong> ’E nō reira ’ua ’ite tātou ē, ’ua hi’a te ta’ata ato’a, ’e tei roto rātou i te rima o te parauti’a ; ’oia ïa, te parauti’a a te Atua, ’o tei tāpū ’ē atu ia rātou i tōna ra aro ē a muri noa atu.</p>
            <p class="verse"><strong>15</strong> ’E i teienei, ’aita roa te ’ōpuara’a nō te aroha e tupu, maori rā nā roto i te hō’ē tāra’ehara ; nō reira ’ua riro te Atua iho ’ei tāra’ehara nō te mau hara a tō te ao nei, nō te fa’atupu i te ’ōpuara’a nō te aroha, nō te fa’ati’a i te mau tītaura’a nō te parauti’a, ’ia vai ā te Atua ’ei Atua maita’i roa, ’ei Atua parauti’a, ’e ’ei Atua aroha ho’i.</p>
            <p class="verse"><strong>16</strong> I teienei, ’aita roa te tātarahapa e tae mai i te ta’ata nei, maori rā tē vai ra te hō’ē fa’autu’ara’a i te hō’ē pae, ’e te ’ōpuara’a nō te ’oa’oa i te tahi pae, ’o tei riro ato’a ’ei mea mure ’ore, mai te ora o te vārua e mea mure ’ore.</p>
            <p class="verse"><strong>17</strong> I teienei, nō te aha te ta’ata e tātarahapa ai, maori rā ’ua hara ’oia ? Nāhea ’oia e hara ai, mai te mea ’aita e ture ? Nāhea ho’i e ti’a ai ’ia vai te ture maori rā tē vai ra te fa’autu’ara’a ?</p>
            <p class="verse"><strong>18</strong> I teienei, ’ua fa’aauhia te fa’autu’ara’a, ’e ’ua tu’uhia mai ho’i te ture ti’a, ’e ’ua fa’atupu te reira i te māuiui i roto i te ’ā’au o te ta’ata.</p>
            <p class="verse"><strong>19</strong> I teienei, ’āhiri ’aita te ture i tu’uhia mai—’e ’ia taparahi pohe te ta’ata i te tahi atu ta’ata ra, e ha’apohe-ato’a-hia ïa ’oia—e mata’u ānei ’oia i te pohe mai te mea ē, e taparahi ’oia i te ta’ata ?</p>
            <p class="verse"><strong>20</strong> ’E ’oia ato’a, ’āhiri ’aita e ture nō te hara, ’aita ato’a ïa te ta’ata e mata’u ’ia rave i te hara.</p>
            <p class="verse"><strong>21</strong> ’E ’āhiri ’aita te ture i tu’uhia mai, ’e ’ua hara te ta’ata e aha ïa tā te parauti’a ’e tā te aroha rāve’a, ’aita ho’i o te reira e mana i ni’a i te ta’ata ?</p>
            <p class="verse"><strong>22</strong> ’Ua tu’uhia mai rā te ture, ’e ’ua fa’aauhia ho’i te fa’autu’ara’a, ’e ’ua hōro’ahia mai te tātarahapara’a ; ’e nā roto i te tātarahapara’a e roa’a ai tō te aroha mana ; ’e mai te mea ē ’aita, ’ua noa’a ïa tō te parauti’a mana i ni’a i te ta’ata ’e ’ua fa’ati’a ho’i te reira i te ture, ’e nā te ture e fa’ati’a i te fa’autu’ara’a ; ’āhiri ’aita ra, ’ua ’ore ïa te mau ’ohipa a te parauti’a, ’e e’ita ïa te Atua e riro ’ei Atua.</p>
            <p class="verse"><strong>23</strong> ’Āre’a rā e vai noa te Atua ’ei Atua, ’e e mana tō te aroha i ni’a i te feiā tātarahapa, ’e ’ua tae mai te aroha nā roto i te tāra’ehara ; ’e nā te tāra’ehara i fa’atae mai i te ti’afa’ahoura’a o te feiā pohe ra ; ’e nā te ti’afa’ahoura’a o te feiā pohe ra e fa’aho’i atu i te ta’ata i mua i te aro o te Atua ; ’e nā reira rātou i te fa’aho’ihia atu i mua i tōna ra aro, ’ia ha’avāhia mai te au i tā rātou mau ’ohipa ; mai te au ho’i i te ture ’e te parauti’a.</p>
            <p class="verse"><strong>24</strong> Inaha ho’i, tē tītau ra te parauti’a i tāna ihora, ’e e mana ho’i tō te aroha i ni’a i tāna ihora ; ’e nō reira, ’aita roa te hō’ē ta’ata e fa’aorahia, maori rā te feiā tātarahapa mau.</p>
            <p class="verse"><strong>25</strong> E aha, tē mana’o ra ānei ’oe ē, e ti’a i te aroha ’ia haru i tā te parauti’a ? Tē parau atu nei au ia ’oe, ’Aita roa ; ’aita roa te hō’ē noa a’e vāhi iti. ’E ’āhiri ē ’oia, e’ita ïa te Atua e riro ’ei Atua.</p>
            <p class="verse"><strong>26</strong> ’E nō reira ’ua fa’atupu te Atua i tāna mau ’ōpuara’a rahi ’e te mure ’ore, ’o tei fa’aineinehia mai te ha’amatara’a mai ā o te ao nei. ’E nō reira e tae mai te fa’aorara’a ’e te ora o te ta’ata nei, ’e tō rātou ato’a pohe ’e te mamae.</p>
            <p class="verse"><strong>27</strong> Nō reira, e tā’u tamaiti, ’o tei hina’aro i te haere mai, e ti’a iāna ’ia haere mai ’e ’ia inu noa i te mau pape nō te ora ; ’e ’o tei ’ore e hina’aro ’ia haere mai, ’aita roa ïa ’oia e ha’avīhia ’ia haere mai ; ’āre’a rā ’ia tae i te mahana hope’a ra e fa’aho’ihia mai ïa tāna mai te au i tāna ra mau ’ohipa.</p>
            <p class="verse"><strong>28</strong> ’E mai te mea ’ua hina’aro ’oia i te rave i te ’ino, ’e ’aita ’oia i tātarahapa i tōna ra pu’e mahana, inaha, e tāho’ohia ’oia i te ’ino, mai te au i te fa’aho’ira’a a te Atua ra.</p>
            <p class="verse"><strong>29</strong> ’E i teienei, e tā’u tamaiti, ’ua hina’aro vau ’eiaha ’oe e vaiiho i teie mau mea ’ia ha’ape’ape’a fa’ahou ia ’oe, ’e ’ia vaiiho i tā ’oe mau hara ’ia ha’ape’ape’a ia ’oe, ’oia i taua pe’ape’a ra ’o tē fa’aha’eha’a ia ’oe ’ia tātarahapa.</p>
            <p class="verse"><strong>30</strong> E tā’u tamaiti, ’ua hina’aro vau ’eiaha ’oe e huna fa’ahou i te parauti’a a te Atua. ’Eiaha roa ho’i ’oe e fa’ati’a ia ’oe iho i tā ’oe ra mau hara i te hō’ē vāhi iti noa a’e ma te huna i te parauti’a a te Atua ra ; ’āre’a rā ’a vaiiho i te parauti’a a te Atua, ’e tōna aroha, ’e tōna fa’a’oroma’ira’a roa ’ia fa’auru i tō ’oe ’ā’au ; ’e ’a vaiiho ato’a i te reira ’ia ’ume ia ’oe i raro i te repo i roto i te ha’eha’a.</p>
            <p class="verse"><strong>31</strong> ’E i teienei, e tā’u tamaiti, ’ua pi’ihia ’oe e te Atua ’ia a’o atu i te parau i teie nei feiā. ’E i teienei, e tā’u tamaiti, ’a haere i tō ’oe tere, ’e ’a a’o atu i te parau ma te parau mau ’e te ha’apa’o maita’i, ’ia ti’a ia ’oe ’ia arata’i mai i te mau ta’ata i te tātarahapa, ’ia roa’a ia rātou te mana nō te ’ōpuara’a rahi nō te aroha. ’E ’ia hōro’a mai te Atua ia ’oe mai te au i tā’u mau parau. ’Āmene.</p>
            <p class="verse">Te mau fa’auera’a a Alama i tāna ra tamaiti ia Korianetona.</p>
            <p class="verse">=== Alma Chapitre 43 ===</p>
            <p class="verse"><strong>1</strong> ’E i teienei, i muri a’era, ’ua haere atu ra te mau tamari’i tamāroa a Alama i rotopū i te mau ta’ata nō te poro atu i te parau ia rātou. ’E ’aita e ti’a ia Alama iho ’ia fa’aea noa, ’e ’ua haere ato’a atu ra ’oia.</p>
            <p class="verse"><strong>2</strong> I teienei, ’eiaha tātou e parau fa’ahou nō ni’a i tā rātou a’ora’a, maori rā ’ua a’o atu rātou i te parau, ’e te parau mau ho’i, mai te au i te vārua nō te tohu ’e te heheura’a ; ’e ’ua a’o atu rātou mai te au i te fa’anahora’a mo’a a te Atua i mā’itihia ai rātou ra.</p>
            <p class="verse"><strong>3</strong> ’E i teienei, e ho’i au i ni’a i te ’ā’amu nō te mau tama’i i rotopū i te mau ’āti Nephi ’e te mau ’āti Lamana, i te matahiti hō’ē ’ahuru ’e ma va’u nō te fa’aterera’a a te mau ha’avā.</p>
            <p class="verse"><strong>4</strong> Inaha ho’i, i muri a’era, ’ua riro mai te mau ’āti Zorama ’ei mau ’āti Lamana ; nō reira, i te ha’amatara’a nō te matahiti hō’ē ’ahuru ’e ma va’u ’ua ’ite atu ra te mau ’āti Nephi ē tē haere mai ra te mau ’āti Lamana e ’aro mai ia rātou, nō reira, ’ua fa’aineine rātou nō te ’arora’a ; ’oia ïa, ’ua ha’aputu rātou i tō rātou mau nu’u fa’ehau i roto i te fenua ra nō Ieresona.</p>
            <p class="verse"><strong>5</strong> ’E i muri a’era, ’ua haere mai ra te mau ’āti Lamana ’e tō rātou mau ta’ata e rave rahi tauatini ; ’e ’ua haere mai ra rātou i roto i te fenua ra nō Anetionuma, ’oia ho’i, i te fenua o te mau ’āti Zorama ; ’e tē vai ra te hō’ē ta’ata i ma’irihia te i’oa ’o Zerahemana, ’o tō rātou ïa ta’ata fa’atere.</p>
            <p class="verse"><strong>6</strong> ’E i teienei, nō te mea ’ua riro te mau ’āti Amaleka iho ’ei feiā parauti’a ’ore a’e ’e te hina’aro rahi a’e i te mau ’āti Lamana ’ia taparahi i te ta’ata, nō reira, ’ua mā’iti Zerahemana nō roto mai ia rātou i te mau ra’atira rahi nō te fa’atere i te mau ’āti Lamana, ’e e mau ’āti Amaleka ’e e mau ’āti Zorama ho’i ïa rātou ato’a ra.</p>
            <p class="verse"><strong>7</strong> I teienei ’ua nā reira ’oia ’ia vai noa tō rātou ’ino’ino i te mau ’āti Nephi, ’e ’ia ti’a iāna ’ia ’ume mai ia rātou i raro a’e i tāna fa’aterera’a nō te fa’atupu i tāna mau ’ōpuara’a.</p>
            <p class="verse"><strong>8</strong> Inaha ho’i, ’o teie tāna mau ’ōpuara’a, nō te fa’ati’arepu i te mau ’āti Lamana ’ia riri atu i te mau ’āti Nephi ; ’e ’ua nā reira ’oia i te haru i te mana rahi i ni’a ia rātou, ’e ’ia noa’a ato’a te mana iāna i ni’a i te mau ’āti Nephi nā roto i te fa’atītīra’a ia rātou.</p>
            <p class="verse"><strong>9</strong> ’E i teienei, ’o teie te ’ōpuara’a a te mau ’āti Nephi ; nō te pāruru i tō rātou mau fenua, ’e tō rātou mau fare, ’e tā rātou mau vahine, ’e tā rātou mau tamari’i, nō te fa’aora ia rātou i te rima o tō rātou mau ’enemi ; ’e ’oia ato’a nō te pāruru i tō rātou ti’ara’a ’e te mau mea e maita’i ai rātou, ’oia ïa, ’e tō rātou ti’amāra’a ato’a, ’ia ti’a ia rātou ’ia ha’amori i te Atua mai te au i tō rātou mau hina’aro.</p>
            <p class="verse"><strong>10</strong> ’Ua ’ite ho’i rātou ē, ’ia ma’iri rātou i roto i te rima o te mau ’āti Lamana, e taparahi te mau ’āti Lamana ia rātou ato’a ’o tē ha’amori i te Atua, i te Atua mau ’e te ora, nā roto i te vārua ’e te parau mau.</p>
            <p class="verse"><strong>11</strong> ’Oia ïa, ’e ’ua ’ite ato’a rātou i te ’ino’ino rahi o te mau ’āti Lamana i tō rātou mau taea’e, ’oia ho’i, i te mau ta’ata o te Aneti-Nephi-Lehi, ’o tei parauhia te mau ta’ata o Amona—’e ’aita roa ho’i rātou e rave i tā rātou mau mauha’a tama’i ; ’oia ïa, ’ua fafau rātou i te hō’ē fafaura’a ’e ’aita rātou i hina’aro ’ia ’ōfati i te reira—nō reira, ’ia ma’iri ana’e rātou i roto i te rima o te mau ’āti Lamana, e taparahihia rātou.</p>
            <p class="verse"><strong>12</strong> ’E ’aita roa te mau ’āti Nephi i hina’aro ’ia taparahihia rātou ; nō reira ’ua hōro’a atu rātou i te tahi mau fenua ’ei ’āi’a nō rātou.</p>
            <p class="verse"><strong>13</strong> ’E ’ua hōro’a atu te mau ta’ata o Amona i te mau ’āti Nephi i te tahi tufa’a rahi nō tā rātou tao’a nō te tauturu i tō rātou mau nu’u fa’ehau ; ’e nō reira ’ua tama’i atu te mau ’āti Nephi ana’e i te mau ’āti Lamana, ’oia te mau ’āti Lamana ’e te mau ’āti Lemuela, ’e te mau tamari’i tamāroa a Isema’ela, ’e rātou ato’a tei tāiva mai roto atu i te mau ’āti Nephi ; ’oia ho’i te mau ’āti Amaleka ’e te mau ’āti Zorama, ’e te mau hua’ai o te mau tahu’a o Noa.</p>
            <p class="verse"><strong>14</strong> I teienei, ’ua fātata roa hō’ē ā huru te rahi o tō rātou hua’ai i te mau ’āti Nephi ; nō reira e mea ti’a i te mau ’āti Nephi ’ia ’aro atu i tō rātou mau taea’e ē tae noa atu i te ha’amani’ira’a i te toto.</p>
            <p class="verse"><strong>15</strong> ’E i muri a’era, ’a putuputu ai te mau nu’u fa’ehau o te mau ’āti Lamana i te fenua ra nō Anetionuma, inaha, ’ua ineine te mau nu’u fa’ehau o te mau ’āti Nephi ’ia ’aro atu ia rātou i te fenua ra nō Ieresona.</p>
            <p class="verse"><strong>16</strong> I teienei, te ta’ata fa’atere o te mau ’āti Nephi, ’oia ho’i te ta’ata i mā’itihia ’ei ra’atira rahi i ni’a i te mau ’āti Nephi—i teienei tei taua ra’atira rahi ra te fa’atere i te mau nu’u fa’ehau ato’a o te mau ’āti Nephi—’e ’o Moroni tōna i’oa.</p>
            <p class="verse"><strong>17</strong> ’E tei ia Moroni te mana ’e te fa’aterera’a i tā rātou mau tama’i. ’E e piti ’ahuru ma pae ana’e iho tōna matahiti i mā’itihia ai ’oia ’ei ra’atira rahi i ni’a i te mau nu’u fa’ehau o te mau ’āti Nephi.</p>
            <p class="verse"><strong>18</strong> ’E i muri a’era, ’ua ’aro ’oia i te mau ’āti Lamana i te mau ’ōti’a o Ieresona, ’e ’ua fa’aineinehia tōna ra mau ta’ata i te ’o’e, ’e te simetera, ’e te mau huru mauha’a tama’i ato’a.</p>
            <p class="verse"><strong>19</strong> ’E ’ia ’ite mai ra te mau nu’u fa’ehau o te mau ’āti Lamana ē, ’ua ineine te mau ’āti Nephi, ’oia ho’i ’ua fa’aineine Moroni i tōna ra mau ta’ata i te mau pāruru ’ōuma ’e te mau pāruru rima, ’oia ïa, ’e i te mau pāruru upo’o ato’a, ’e ’oia ato’a ’ua fa’a’ahuhia rātou i te mau ’ahu me’ume’u roa—</p>
            <p class="verse"><strong>20</strong> I teienei, ’aita roa te mau nu’u fa’ehau o Zerahemana i fa’aineinehia mai te reira te huru ; ’ua haere noa mai rātou ’e tā rātou mau ’o’e ana’e ’e tā rātou mau simetera, tā rātou mau fana ’e tā rātou mau te’a, tā rātou mau ’ōfa’i ’e tā rātou mā’a ; ’e ’ua vai taha’a noa rātou, maori rā ’ua tātuahia tō rātou tau’upu i te ’iri pua’a ; ’oia ïa, ’ua vai taha’a noa rātou ato’a, maori rā te mau ’āti Zorama ’e te mau ’āti Amaleka.</p>
            <p class="verse"><strong>21</strong> ’Aita rā rātou i fa’aineinehia i te pāruru ’ōuma, ’e i te mau pāruru—nō reira, ’ua mata’u roa rātou i te mau nu’u fa’ehau o te mau ’āti Nephi nō tō rātou ’ahu tama’i, noa atu ē ’ua rahi atu rātou i te mau ’āti Nephi.</p>
            <p class="verse"><strong>22</strong> Inaha, i teienei, i muri a’era, ’ua mata’u rātou ’ia ’aro atu i te mau ’āti Nephi i te mau ’ōti’a o Ieresona ra ; nō reira ’ua haere atu rātou i rāpae i te fenua ra nō Anetionuma, ’e tae atu ra i roto i te mēdēbara, ’e ’ua ha’a’ati a’era rātou i te mēdēbara tei ni’a i te ha’amatara’a o te ’ānāvai ra Sidona, ’ia ti’a ia rātou ’ia tae atu i te fenua ra nō Maniti, ’e ’ia rave i taua fenua ra ; nō te mea ’aita rātou i mana’o ē, e ’ite te mau nu’u fa’ehau o Moroni i te vāhi e haerehia atu e rātou.</p>
            <p class="verse"><strong>23</strong> ’E i muri a’era, i muri noa iho i tō rātou haerera’a atu i roto i te mēdēbara, ’ua tono atu ra Moroni i te mau ta’ata tāmoemoe i roto i te mēdēbara nō te hi’o i tō rātou pūhapara’a ; ’e ’ua ’ite ato’a Moroni i te mau parau tohu a Alama, ’e ’ua tono atu ra ’oia i te tahi mau ta’ata iāna ra, nō te tītau iāna ’ia ani atu ’oia i te Fatu i te vāhi tā te mau nu’u fa’ehau o te mau ’āti Nephi e ti’a ’ia haere nō te pāruru ia rātou iho i te mau ’āti Lamana.</p>
            <p class="verse"><strong>24</strong> ’E i muri a’era, ’ua tae mai ra te parau a te Fatu ia Alama, ’e ’ua fa’a’ite atu ra Alama i te mau ve’a a Moroni ē, tē ha’a’ati ra te mau nu’u fa’ehau o te mau ’āti Lamana i te mēdēbara, ’ia ti’a ia rātou ’ia haere atu i te fenua ra nō Maniti, nō te ha’amata i te ’aro atu i te hō’ē pae paruparu o te mau ta’ata. ’E ’ua haere atu ra taua mau ve’a ra ’e ’ua fa’a’ite atu ra i taua parau ra ia Moroni.</p>
            <p class="verse"><strong>25</strong> I teienei, ’ua vaiiho a’era Moroni i te tahi pae o tōna ra nu’u fa’ehau i te fenua ra nō Ieresona, penei a’e ’o te haere mai te tahi pae o te mau ’āti Lamana i taua fenua ra ’a haru ai i te ’oire, ’e ’ua rave ihora ’oia i te toe’a o tōna ra nu’u fa’ehau ’e ’ua haere atu ra i te fenua ra nō Maniti.</p>
            <p class="verse"><strong>26</strong> ’E ’ua fa’aue atu ra ’oia ’ia ha’aputuputu mai te mau ta’ata ato’a nō taua vāhi o te fenua ra, ’e ’ia ’aro atu i te mau ’āti Lamana nō te pāruru i tō rātou mau fenua ’e tō rātou nūna’a, ’e tō rātou mau ti’ara’a ’e tō rātou ti’amāra’a ; nō reira ’ua ineine rātou nō te taera’a mai o te mau ’āti Lamana.</p>
            <p class="verse"><strong>27</strong> ’E i muri a’era, ’ua huna ihora Moroni i tōna ra nu’u fa’ehau i roto i te peho i pīha’i iho i te pae o te ’ānāvai ra Sidona, tei te pae hiti i te tō’o’a o te rā i te ’ānāvai ra Sidona i roto i te mēdēbara.</p>
            <p class="verse"><strong>28</strong> ’E ’ua tono atu ra Moroni i te mau ta’ata tāmoemoe ē ’ati noa a’e te fenua, ’ia ’ite ’oia i te taera’a mai o te pūhapara’a o te mau ’āti Lamana.</p>
            <p class="verse"><strong>29</strong> ’E i teienei, ’ua ’ite Moroni i te ’ōpuara’a a te mau ’āti Lamana, ’e tā rātou ’ōpuara’a nō te ha’amou ïa i tō rātou mau taea’e, ’e ’aore rā nō te ha’avī ia rātou ’e nō te fa’atītī ia rātou, ’ia ti’a ia rātou ’ia fa’ati’a i te hō’ē bāsileia nō rātou iho i ni’a i te fenua tā’āto’a.</p>
            <p class="verse"><strong>30</strong> ’E ’ua ’ite ato’a ho’i ’oia ē, ’o te hina’aro hō’ē roa o te mau ’āti Nephi te pāruru-noa-ra’a i tō rātou mau fenua, ’e tō rātou ti’amāra’a, ’e tā rātou ’ēkālesia, nō reira ’ua mana’o ’oia ē, e ’ere ïa i te hara ’ia pāruru ’oia ia rātou nā roto i te rāmā ; nō reira, ’ua ’itea iāna, nā roto i tōna ra mau ta’ata tāmoemoe te ’ē’a e haerehia ’e te mau ’āti Lamana.</p>
            <p class="verse"><strong>31</strong> Nō reira, ’ua vāhi ’oia i tōna ra nu’u fa’ehau, ’e ’ua arata’i atu ra ’oia i te tahi pae i roto i te peho, ’e ’ua fa’atāpuni atu ra ia rātou i te pae i te hiti’a o te rā, ’e i te pae apato’a ho’i nō te ’āivi ra o Ripala.</p>
            <p class="verse"><strong>32</strong> ’E ’ua fa’atāpuni atu ra ’oia i te toe’a i roto i te peho i te tō’o’a o te rā, tei te pae i te tō’o’a o te rā i te ’ānāvai ra Sidona, ’e tei raro i te mau ’ōti’a o te fenua ra nō Maniti.</p>
            <p class="verse"><strong>33</strong> ’E ’ua fa’atāpuni ’oia i tōna nu’u fa’ehau mai te au i tōna hina’aro, ’e ’ua ineine ’oia nō te ’aro atu ia rātou.</p>
            <p class="verse"><strong>34</strong> ’E i muri a’era, ’ua haere mai ra te mau ’āti Lamana nā te pae apato’erau o taua ’āivi i fa’atāpunihia ai te tahi pae o te nu’u fa’ehau o Moroni.</p>
            <p class="verse"><strong>35</strong> ’E ’a ma’iri ai te mau ’āti Lamana i te ’āivi ra o Ripala, ’e ’a tae atu ai rātou i roto i te peho, ’e ’a ha’amata ai rātou i te haere nā roto i te ’ānāvai Sidona, ’ua haere mai ra te nu’u fa’ehau, ’o tei fa’atāpunihia i te pae apato’a o te ’āivi, ’e tei arata’ihia e te hō’ē ta’ata o Lehi tōna i’oa, ’e ’ua ha’a’ati a’era tōna nu’u fa’ehau i te mau ’āti Lamana i te pae hiti’a o te rā, nā muri atu ia rātou.</p>
            <p class="verse"><strong>36</strong> ’E i muri a’era, ’ia ’ite a’era te mau ’āti Lamana ē tei muri te mau ’āti Nephi ia rātou, ’ua fāriu atu ra rātou ’e ’ua ha’amata ihora i te ’aro atu i te nu’u fa’ehau o Lehi.</p>
            <p class="verse"><strong>37</strong> ’E ’ua ha’amata ihora te ’ohipa nō te pohe i nā pae e piti ato’a ra, ’ua hau rā te pohe i rotopū i te mau ’āti Lamana, ’e nō tō rātou vai-taha’a-noa-ra’a ’ua tā’iri-’ōhie-hia rātou i te mau tā’iri ha’apohe a te mau ’āti Nephi i tā rātou mau ’o’e ’e tā rātou mau simetera ho’i.</p>
            <p class="verse"><strong>38</strong> ’E ’ua ma’iri ato’a te tahi pae iti o te mau ta’ata i rotopū i te mau ’āti Nephi i terā taime ’e i terā taime nā roto i tā rātou mau ’o’e ’e te ha’amani’ira’a toto, nō te mea ’ua pāruruhia rātou e tā rātou mau pāruru ’ōuma, ’e tā rātou mau pāruru rima, ’e tā rātou mau pāruru upo’o i te mau vāhi e pohe ’ōhie ai te tino ’ia puta i te mau tā’irira’a a te mau ’āti Lamana ; ’e ’ua nā reira noa te mau ’āti Nephi i te rave i te ’ohipa taparahi ta’ata i rotopū i te mau ’āti Lamana.</p>
            <p class="verse"><strong>39</strong> ’E i muri a’era, ’ua tupu a’era tō te mau ’āti Lamana mata’u, nō te mea e pohe rahi tei rotopū ia rātou, ’e ’ua ha’amata ihora rātou i te horo atu i te ’ānāvai Sidona.</p>
            <p class="verse"><strong>40</strong> ’E ’ua a’ua’uhia atu ra rātou e Lehi ’e tōna ra mau ta’ata ; ’e ’ua hōparahia atu ra rātou e Lehi i roto i te mau pape nō Sidona, ’e ’ua haere roa rātou i te tahi atu pae nō te pape ra o Sidona. ’E ’ua tāpe’a Lehi i tōna mau nu’u fa’ehau i ni’a i te hiti o te ’ānāvai Sidona ’ia ’ore rātou ’ia haere i te tahi atu pae.</p>
            <p class="verse"><strong>41</strong> ’E i muri a’era, ’ua ’aro atu ra Moroni ’e tōna nu’u fa’ehau i te mau ’āti Lamana i roto i taua peho ra, i te tahi pae mai o te ’ānāvai Sidona, ’e ’ua ha’amata ihora i te ’aro ia rātou ’e i te taparahi ia rātou.</p>
            <p class="verse"><strong>42</strong> ’E ’ua horo ’ē fa’ahou atu ra te mau ’āti Lamana mai mua atu ia rātou, i te fenua ra nō Maniti ; ’e ’ua ’aro-fa’ahou-hia mai rātou e te mau nu’u fa’ehau o Moroni.</p>
            <p class="verse"><strong>43</strong> I teienei, ’ua ’aro ’ū’ana mai ra te mau ’āti Lamana ; ’oia ïa, ’ua ’aro mai ra te mau ’āti Lamana ma te pūai rahi ’e te mata’u ’ore, ’aita, ’e ’aita te reira huru i ’iteahia na mai te mātāmua mai ā.</p>
            <p class="verse"><strong>44</strong> ’E ’ua fa’aitoitohia rātou e te mau ’āti Zorama ’e e te mau ’āti Amaleka, ’o tei riro na ’ei mau ra’atira rahi ’e ’ei mau ta’ata fa’atere rahi nō rātou, ’e e Zerahemana ato’a, tō rātou ra’atira rahi, ’oia ho’i tō rātou ta’ata fa’atere rahi ’e ta’ata arata’i rahi ; ’oia ïa, ’ua ’aro rātou mai te mau teni ra, ’e ’ua taparahihia te mau ’āti Nephi e rave rahi e tō rātou ra rima, ’oia ïa, ’ua tāpū rātou i tō rātou mau pāruru upo’o e rave rahi nā rōpū, ’e ’ua pātia ato’a rātou i tō rātou mau pāruru ’ōuma e rave rahi, ’e ’ua tāpū rātou i tō rātou mau rima e rave rahi ; ’e ’ua nā reira te mau ’āti Lamana i te ’aro mai nā roto i tō rātou riri ’ū’ana rahi.</p>
            <p class="verse"><strong>45</strong> ’Āre’a rā, ’ua fa’aitoitohia te mau ’āti Nephi e te hō’ē mea maita’i a’e, ’aita rātou e ’aro ra ’ia roa’a te fa’aterera’a ’e te mana, tē aro ra rā rātou nō tō rātou mau ’utuāfare ’e tō rātou ti’amāra’a, ’e tā rātou mau vahine ’e tā rātou mau tamari’i, ’e tā rātou mau mea ato’a, ’oia ïa, nō tā rātou mau rāve’a ha’amorira’a ’e tā rātou ’ēkālesia.</p>
            <p class="verse"><strong>46</strong> ’E tē rave ra rātou i te mea i mana’ohia e rātou e ’ohipa nā rātou i tō rātou Atua ; nō te mea ’ua parau mai ho’i te Fatu ia rātou ’e i tō rātou ato’a mau metua i te nā-’ō-ra’a ē : Mai te mea ē ’aita ’outou i hape i te hape mātāmua, ’e ’aita ato’a i te piti, ’eiaha ïa ’outou e fa’ati’a ia ’outou ’ia taparahihia e te rima o tō ’outou ra mau ’enemi.</p>
            <p class="verse"><strong>47</strong> ’E teie fa’ahou ā, ’ua parau mai te Fatu ē : ’Ia pāruru ’outou i tō ’outou mau ’utuāfare e tae roa atu i te ha’amani’ira’a toto. Nō reira, ’o te tumu ho’i te reira i ’aro atu ai te mau ’āti Nephi i te mau ’āti Lamana, nō te pāruru ia rātou iho, ’e tō rātou mau ’utuāfare, ’e tō rātou mau fenua, ’e tō rātou nūna’a, ’e tō rātou ti’ara’a, ’e tā rātou ha’apa’ora’a.</p>
            <p class="verse"><strong>48</strong> ’E i muri a’era, ’ia ’ite a’era te mau ta’ata o Moroni i te ’ōviri rahi ’e te riri ’ū’ana o te mau ’āti Lamana, ’ua fātata ihora rātou i te fa’ae’e ’e i te horo ’ē atu mai mua atu ia rātou. ’E ’ia ’ite a’era Moroni i tā rātou ’ōpuara’a, ’ua fa’atupu ihora ’oia i teie nei mau mana’o i roto i tō rātou ’ā’au—’oia ïa, i te mau mana’o nō ni’a i tō rātou mau fenua, i tō rātou ti’amāra’a, ’oia ïa, tō rātou ti’amāra’a i te fa’atītīra’a.</p>
            <p class="verse"><strong>49</strong> ’E i muri a’era, ’ua fāriu atu ra rātou nō te ’aro i te mau ’āti Lamana, ’e ’ua ti’aoro atu ra rātou ma te reo hō’ē i te Fatu tō rātou Atua, nō tō rātou ti’amā ’e tō rātou ti’amāra’a ho’i i te fa’atītīra’a.</p>
            <p class="verse"><strong>50</strong> ’E ’ua ’aro atu ra rātou i te mau ’āti Lamana ma te pūai, ’e i taua iho hora ra i ti’aoro atu ai rātou i te Fatu nō tō rātou ti’amāra’a, ’ua ha’amata ihora te mau ’āti Lamana i te horo ’ē atu mai mua atu ia rātou ; ’e ’ua horo atu ra rātou ē tae roa atu ra i te mau pape nō Sidona.</p>
            <p class="verse"><strong>51</strong> I teienei, ’ua rahi atu te mau ’āti Lamana, ’oia ïa, ’ua tāta’ipiti atu tō rātou rahi i tō te mau ’āti Nephi ; ’āre’a rā ’ua tīahihia atu rātou ’e nō reira ’ua ha’aputuputuhia rātou i roto i te hō’ē pupu ta’ata i roto i te peho, i te hiti nō te ’ānāvai Sidona.</p>
            <p class="verse"><strong>52</strong> Nō reira ’ua ha’a’ati atu te mau nu’u fa’ehau o Moroni ia rātou, ’oia ïa, i nā pae e piti o te ’ānāvai pape, inaha ho’i, tei te pae i te hiti’a o te rā te mau ta’ata o Lehi.</p>
            <p class="verse"><strong>53</strong> Nō reira ’ia ’ite atu Zerahemana i te mau ta’ata o Lehi i te pae nō te hiti’a o te rā nō te ’ānāvai Sidona, ’e te mau nu’u fa’ehau o Moroni i te pae tō’o’a o te rā nō te ’ānāvai Sidona, ’e ’ua ha’a’atihia rātou ’e te mau ’āti Nephi, ’ua tupu ihora tō rātou mata’u rahi.</p>
            <p class="verse"><strong>54</strong> I teienei, ’ia ’ite a’era Moroni i tō rātou ra mata’u rahi, ’ua fa’aue atu ra ’oia i tōna mau ta’ata ’ia fa’aea rātou i te ha’amani’i i tō rātou toto.</p>
            <p class="verse">’Ua fa’aue atu Moroni i te mau ’āti Lamana ’ia fa’aoti i te hō’ē fafaura’a ’ia vai te hau, ’e mai te mea ē ’aita e ha’amouhia rātou—’Ua pāto’i Zerahemana i taua anira’a ra, ’e ’ua ha’amata fa’ahou te ’arora’a—’Ua upo’oti’a te mau nu’u fa’ehau o Moroni i ni’a a’e i te mau ’āti Lamana. Fātata 74–73H.M.</p>
            <p class="verse">=== Alma Chapitre 44 ===</p>
            <p class="verse"><strong>1</strong> ’E i muri a’era, ’ua fa’aea ihora rātou ’e ’ua fa’anu’u ri’i mai ra i muri mai ia rātou ra. ’E ’ua parau atu ra Moroni ia Zerahemana : Inaha, e Zerahemana, ’aita mātou i hina’aro ’ia riro ’ei mau ta’ata ha’amani’i toto. Tē ’ite nei ’outou ē, tei roto ’outou i tō mātou nei rima, ’aita rā mātou i hina’aro ’ia taparahi ia ’outou.</p>
            <p class="verse"><strong>2</strong> Inaha, ’aita mātou i haere mai nō te ’aro atu ia ’outou nō te ha’amani’i i tō ’outou toto ’ia roa’a te mana ia mātou ; ’aita ato’a ho’i mātou i hina’aro ’ia ’ume ia ’outou i raro a’e i te zugo nō te fa’atītīra’a. ’O te tumu ho’i teie i haere mai ai ’outou nō te ’aro ia mātou nei ; ’oia ïa, ’e ’ua riri ’outou ia mātou nō tā mātou fa’aro’o.</p>
            <p class="verse"><strong>3</strong> ’E i teienei, tē ’ite nei ’outou ē, tei pīha’i iho te Fatu ia mātou ; ’e tē ’ite nei ho’i ’outou ē, ’ua tu’u mai ’oia ia ’outou i roto i tō mātou nei rima. ’E i teienei, tē hina’aro nei au ’ia ’ite ’outou ē, ’ua nā-reira-hia mātou nō tā mātou ha’apa’ora’a ’e tō mātou fa’aro’o i te Mesia. ’E i teienei, tē ’ite nei ’outou ē, ’aita roa e ti’a ia ’outou ’ia fa’a’ore i tō mātou nei fa’aro’o.</p>
            <p class="verse"><strong>4</strong> I teienei, tē ’ite nei ’outou ē, ’o te Atua te tumu nō teie fa’aro’o mau ; ’oia ïa, tē ’ite nei ’outou ē, e pāturu te Atua ia mātou, ’e e tīa’i, ’e e fa’aherehere ho’i ’oia ia mātou, mai te mea e ha’apa’o maita’i mātou i tōna hina’aro, ’e i tō mātou fa’aro’o, ’e i tā mātou ha’apa’ora’a ; ’e ’aita roa te Fatu e fa’aru’e noa ia mātou ’ia ha’amouhia, maori rā ’ua topa mātou i roto i te hara ’e ’ua huna i tō mātou fa’aro’o.</p>
            <p class="verse"><strong>5</strong> ’E i teienei, e Zerahemana, tē fa’aue atu nei au ia ’oe, nā roto te i’oa o taua Atua manahope ra, ’o tei ha’apūai i tō mātou mau rima ’ia roa’a ia mātou te mana i ni’a iho ia ’outou, nā roto i tō mātou fa’aro’o, ’e tā mātou ha’apa’ora’a, ’e tā mātou mau rāve’a ha’amorira’a, ’e tā mātou ’ēkālesia, ’e te pāturura’a mo’a tei au ia mātou ’ia fa’a’ite i tā mātou mau vahine ’e tā mātou mau tamari’i, ’e i taua ti’amā ra tei tā’amu ia mātou i tō mātou mau fenua ’e tō mātou nūna’a ; ’oia ïa, ’e ’oia ato’a nā roto i te fa’ahereherera’a i te parau mo’a a te Atua, ’e nō reira mai tō mātou ’oa’oa ato’a ; ’e i te mau mea ato’a i here-rahi-hia e mātou—</p>
            <p class="verse"><strong>6</strong> ’Oia ïa, e ’ere te reira ana’e ; tē fa’aue atu nei au ia ’outou, mai te au i tō ’outou ato’a ra hina’aro ’ia ora noa ; ’ia vaiiho mai ’outou i tā ’outou mau mauha’a tama’i ia mātou nei, ’e ’aita ïa mātou e ha’amani’i i tō ’outou toto, e fa’aora rā mātou ia ’outou, mai te mea e haere atu ’outou i tō ’outou haere’a ’e ’aita ’outou e ho’i fa’ahou mai nō te ’aro mai ia mātou.</p>
            <p class="verse"><strong>7</strong> ’E i teienei, ’ia ’ore ’outou ’ia nā reira, inaha, tei roto ïa ’outou i tō mātou nei rima, ’e e fa’aue au i tō’u ra mau ta’ata ’ia tā’iri ia ’outou, ’e ’ia ha’aputa i tō ’outou tino i te puta pohe ra, ’ia mou roa ’outou ; ’ei reira tātou e ’ite ai ē, tei ’ia vai te mana i ni’a iho i teie nei feiā ; ’oia ïa, e ’ite ïa tātou ē, ’o vai te fa’atītīhia ?</p>
            <p class="verse"><strong>8</strong> ’E i teienei, i muri a’era, ’ia fa’aro’o a’era Zerahemana i teie mau parau, ’ua ti’a mai ra ’oia e hōro’a mai ra i tāna ’o’e ’e tāna simetera, ’e tāna fana i roto i te rima o Moroni, ’e ’ua parau mai ra iāna : Inaha, teie tā mātou mau mauha’a tama’i ; tē hōro’a atu nei mātou i te reira ia ’outou, ’e ’aita rā mātou e fa’aoti i te hō’ē tapura’a ia ’outou na, ’ua ’ite ho’i mātou ē, e ’ōfatihia te reira e mātou, ’e e tā mātou ato’a mau tamari’i ; ’a rave rā ’outou i tā mātou mau mauha’a tama’i, ’e ’a tu’u ia mātou ’ia haere atu i roto i te mēdēbara ; ’e ’aore rā e tāpe’a mātou i tā mātou mau ’o’e, ’e e pau mātou ’e ’aore ïa e upo’oti’a.</p>
            <p class="verse"><strong>9</strong> Inaha, e ’ere mātou nō tā ’outou fa’aro’o ; ’aita mātou i ti’aturi ē nā te Atua mātou i tu’u atu i roto i tō ’outou rima ; ’ua ti’aturi rā mātou ē, nā roto i tā ’outou mau rāve’a ha’avare i fa’aorahia ai ’outou i tā mātou mau ’o’e. Inaha, nā tā ’outou mau pāruru ’ōuma ’e tā ’outou mau pāruru tama’i ho’i i fa’aora ia ’outou.</p>
            <p class="verse"><strong>10</strong> ’E i teienei, ’ia fa’aoti a’era Zerahemana i te paraura’a i teie mau parau, ’ua fa’aho’i atu ra Moroni i te ’o’e ’e te mau mauha’a tama’i ’o tāna i fāri’i ia Zerahemana ra, i te nā-’ō-ra’a atu ē : Inaha, e fa’aoti tātou i te tama’i.</p>
            <p class="verse"><strong>11</strong> I teienei, ’aita e ti’a iā’u ’ia fa’a’ore i te mau parau ’o tā’u i parau iho nei, nō reira, mai te Fatu e ora ra, e’ita roa ’outou e ho’i atu, maori rā ’ia nā mua ’outou i te fa’aoti i te hō’ē tapura’a ē e’ita roa ’outou e ho’i fa’ahou mai nō te ’aro ia mātou. I teienei tei roto ’outou i tō mātou nei rima, ’e e ha’amani’i mātou i tō ’outou toto i ni’a i te repo, ’ia ’ore ’outou e ha’apa’o i te mau tītaura’a ’o tā’u i fa’aau atu.</p>
            <p class="verse"><strong>12</strong> ’E i teienei, ’ia oti a’era tā Moroni paraura’a atu i teie mau parau, ’ua tāpe’a ihora Zerahemana i tāna ’o’e, ’e ’ua riri mai ra ia Moroni, ’e ’ua haere rū mai ra ’oia nō te taparahi ia Moroni ; ’āre’a rā i tōna fa’ateiteira’a i tāna ’o’e, inaha, ’ua tā’irihia ihora te reira i raro i te repo e te hō’ē fa’ehau o Moroni, e fati ihora te tāpe’ara’a ; ’e ’ua tāpū ihora ho’i ’oia ia Zerahemana i tōna ra ’’iri upo’o ’e ’ua ma’iri ihora te reira i raro i te repo. ’E ’ua fa’aātea ’ē atu ra Zerahemana mai mua atu ia rātou ē tae atu ra i rotopū i tōna mau ra fa’ehau.</p>
            <p class="verse"><strong>13</strong> ’E i muri a’era, ’ua rave ihora te fa’ehau, ’o tei ti’a i pīha’i iho ’e tei tāpū ’ē atu i te ’’iri upo’o o Zerahemana, i taua ’’iri upo’o ra nā te rouru mai raro mai i te repo, ’e ’ua tu’u atu ra i ni’a i te muara’a o tāna ’o’e, ’e ’ua fa’atoro atu ra i mua ia rātou, ’e ’ua nā ’ō atu ra ia rātou ma te reo pūai :</p>
            <p class="verse"><strong>14</strong> Mai teie nei ’iri upo’o i ma’iri iho nei i raro i te repo, ’oia te ’iri upo’o o tō ’outou ra’atira, ’e mai te reira ho’i ’outou ’ia ma’iri i raro i te repo, maori rā ’ia hōro’a mai ’outou i tā ’outou mau mauha’a tama’i ’e ’a haere atu ai ma te fa’aoti i te hō’ē fafaura’a nō te hau.</p>
            <p class="verse"><strong>15</strong> I teienei, ’ia fa’aro’o a’era te mau ta’ata e rave rahi i teie mau parau ’e ’ia ’ite a’era ho’i rātou i te ’iri upo’o i ni’a iho i te ’o’e, ’ua mata’u ihora rātou ; ’e ’ua haere mai ra e rave rahi mau ta’ata ’e ’ua taora mai ra i tā rātou mau mauha’a tama’i i te pae ’āvae o Moroni, ’e ’ua fa’aoti ihora i te hō’ē fafaura’a nō te hau. ’E ’ua tu’u atu ra rātou i te mau ta’ata i fa’aoti i te fafaura’a ’ia haere atu i roto i te mēdēbara.</p>
            <p class="verse"><strong>16</strong> I teienei, i muri a’era, ’ua riri roa a’era Zerahemana, ’e ’ua fa’ati’arepu ihora ’oia i te toe’a o tōna ra mau fa’ehau ’ia riri, ’e ’ia ’aro pūai roa atu i te mau ’āti Nephi.</p>
            <p class="verse"><strong>17</strong> ’E i teienei, ’ua riri ihora Moroni nō te mana’o ’eta’eta o te mau ’āti Lamana ; nō reira, ’ua fa’aue atu ra ’oia i tōna mau ta’ata ’ia ’aro atu ia rātou ’e ’ia taparahi ia rātou. ’E i muri a’era, ’ua ha’amata ihora rātou i te taparahi atu ia rātou ; ’oia ïa, ’e ’ua ’aro mai te mau ’āti Lamana ma te fa’a’ohipa i tā rātou mau ’o’e ’e tō rātou pūai.</p>
            <p class="verse"><strong>18</strong> Inaha rā, ’aita e pāruru nō tō rātou ra mau ’iri vai taha’a ’e tō rātou mau upo’o tāpo’i-’ore-hia, ’e ’ua ’ōhie te reira ’ia tāpūhia e te mau ’o’e ’oi a te mau ’āti Nephi ; ’oia ïa, inaha ’ua puta rātou ’e ’ua tāpūhia, ’oia ïa, ’e ’ua pohe ’oi’oi ihora rātou i te mau ’o’e a te mau ’āti Nephi ; ’e ’ua ha’amata rātou i te tā’irihia i raro mai tei tohuhia e te fa’ehau o Moroni.</p>
            <p class="verse"><strong>19</strong> I teienei, ’ia ’ite a’era Zerahemana ē ’ua fātata roa rātou i te pau, ’ua ti’aoro ’ū’ana mai ra ’oia ia Moroni, ma te parau mai ē, e fafau ’oia ’e tōna ato’a ra mau ta’ata i te hō’ē fafaura’a ia rātou, mai te mea e fa’aora noa rātou i te toe’a o rātou, ē e’ita roa rātou e ho’i fa’ahou mai nō te ’aro mai ia rātou.</p>
            <p class="verse"><strong>20</strong> ’E i muri a’era, ’ua fa’aoti ihora Moroni ’ia fa’aea te ’ohipa taparahira’a i rotopū i te mau ta’ata. ’E ’ua rave atu ra ’oia i te mau mauha’a tama’i a te mau ’āti Lamana ; ’e i muri a’e i tō rātou fafaura’a i te fafaura’a nō te hau iāna ra, ’ua fa’ati’ahia atu ra rātou ’ia haere atu i roto i te mēdēbara.</p>
            <p class="verse"><strong>21</strong> I teienei, ’aita te rahira’a o tō rātou feiā pohe i tai’ohia nō te rahi o te reira ; ’oia ïa, ’ua rahi roa ho’i tō rātou feiā pohe, tō te mau ’āti Nephi ’e tō te mau ’āti Lamana ato’a ho’i.</p>
            <p class="verse"><strong>22</strong> ’E i muri a’era, ’ua huri atu ra rātou i tō rātou feiā pohe i roto i te mau pape nō Sidona ra, ’e ’ua pāinu noa atu ra rātou ē tae roa atu ra i roto i te mau vāhi hōhonu nō te moana.</p>
            <p class="verse"><strong>23</strong> ’E ’ua ho’i atu ra te mau nu’u fa’ehau o te mau ’āti Nephi, ’oia ho’i tō Moroni, i tō rātou mau ’utuāfare ’e tō rātou mau fenua.</p>
            <p class="verse"><strong>24</strong> ’E ’ua hope ihora te ’ahuru ’e ma va’u o te matahiti nō te fa’aterera’a a te mau ha’avā i ni’a iho i te mau ta’ata o Nephi. ’E ’o te hope’a teie nō te pāpa’a parau a Alama, ’o tei pāpa’ihia i ni’a i te mau ’api a Nephi.</p>
            <p class="verse">Te ’ā’amu o te mau ta’ata o Nephi, ’e tā rātou mau tama’i ’e te mau mārōra’a, i te mau mahana o Helamana, mai te au i te pāpa’a parau a Helamana, ’o tāna i pāpa’i i tōna ra mau mahana.</p>
            <p class="verse">=== Alma Chapitre 45 ===</p>
            <p class="verse"><strong>1</strong> Inaha, i teienei, i muri a’era, ’ua ’oa’oa roa te mau ta’ata o Nephi i te mea ē ’ua fa’aora te Fatu ia rātou i te rima o tō rātou mau ’enemi ; nō reira ’ua ha’amāuruuru rātou i te Fatu tō rātou Atua ; ’oia ïa, ’ua ha’apae rahi rātou i te mā’a, ’e ’ua pure rahi rātou, ’e ’ua ha’amori ho’i rātou i te Atua ma te ’oa’oa rahi roa.</p>
            <p class="verse"><strong>2</strong> ’E i muri a’era, i te ’ahuru ’e ma iva o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua haere mai ra Alama i tāna tamaiti ra ia Helamana ’e ’ua nā ’ō atu ra iāna : Tē ti’aturi ra ānei ’oe i te mau parau tā’u i parau atu ia ’oe nō ni’a i taua mau pāpa’a parau ra i pāpa’ihia ?</p>
            <p class="verse"><strong>3</strong> ’E ’ua parau mai ra Helamana iāna : ’Ē, ’ua ti’aturi au.</p>
            <p class="verse"><strong>4</strong> ’E ’ua parau fa’ahou atu ra Alama : ’Ua ti’aturi ānei ’oe ia Iesu Mesia, ’o tē tae mai ?</p>
            <p class="verse"><strong>5</strong> ’E ’ua nā ’ō mai ra ’oia : ’Ē, ’ua ti’aturi au i te mau parau ato’a ’o tā ’oe i parau mai.</p>
            <p class="verse"><strong>6</strong> ’E ’ua parau fa’ahou atu ra Alama iāna : E ha’apa’o ānei ’oe i tā’u mau fa’auera’a ?</p>
            <p class="verse"><strong>7</strong> ’E ’ua parau mai ra ’oia : ’Ē, e ha’apa’o vau i tā ’oe mau fa’auera’a ma tō’u ’ā’au ato’a.</p>
            <p class="verse"><strong>8</strong> ’E ’ua parau atu ra Alama iāna : E ao tō ’oe ; ’e nā te Fatu e ha’amanuia mai ia ’oe i ni’a i teie nei fenua.</p>
            <p class="verse"><strong>9</strong> Inaha rā, e tohu ri’i tā’u ia ’oe na ; e tā’u e tohu ia ’oe na, ’eiaha roa ’oe e fa’a’ite haere noa atu ; ’oia ïa, ’o tā’u e tohu atu ia ’oe na ’eiaha roa ïa ’ia fa’a’ite-haere-hia, ē tae noa atu ’ua tupu taua tohura’a ra ; nō reira, ’a pāpa’i i te mau parau ’o tā’u e parau.</p>
            <p class="verse"><strong>10</strong> ’E ’o teie ïa taua mau parau ra : Inaha, tē ’ite nei au nā roto i te vārua nō te heheura’a i roto iā’u nei ē, e hope a’era te maha hānere o te matahiti i muri a’e i te tau e fa’a’ite mai ai Iesu Mesia iāna iho ia rātou ra, e paruparu ïa te fa’aro’o o teie nei feiā, ’oia ho’i, te mau ’āti Nephi.</p>
            <p class="verse"><strong>11</strong> ’Oia ïa, ’e i reira rātou e ’ite ai i te mau tama’i ’e te mau ma’i, ’oia ïa, i te o’e e te ha’amani’ira’a toto, ē tae roa atu ’ua ha’amou-roa-hia te mau ta’ata o Nephi—</p>
            <p class="verse"><strong>12</strong> ’Oia ïa, nō te mea e paruparu tō rātou fa’aro’o ’e e topa ho’i i roto i te mau ’ohipa pōiri, ’e te tai’ata, ’e te mau huru ’ohipa ’ino ato’a ; ’oia ïa, tē parau atu nei au ia ’oe, nō te mea e hara rātou i te māramarama rahi ’e i te ’ite rahi ; ’oia ïa, tē parau atu nei au ia ’oe, mai taua mahana ra, e ’ore ho’i e hope te maha o te u’i i te ma’iri atu, e tae mai ai taua mau ’ohipa ’ī’ino rahi ra.</p>
            <p class="verse"><strong>13</strong> ’E ’ia tae mai taua mahana rahi ra, inaha, ’ua fātata roa ho’i te tau e tae mai ai, ’aita roa ïa taua mau ta’ata ra ’e ’aore rā te hua’ai o taua mau ta’ata ra ’o tei tai’ohia i teie nei i rotopū i te mau ta’ata o Nephi, e tai’o-fa’ahou-hia i rotopū i te mau ta’ata o Nephi.</p>
            <p class="verse"><strong>14</strong> ’Āre’a te toe’a ’o tē ’ore e pau i taua mahana rahi ri’ari’a ra, e tai’ohia ïa rātou i rotopū i te mau ’āti Lamana, ’e e riro ho’i mai ia rātou te huru, maori rā te tahi pae iti ’o tē parauhia e mau pipi nā te Fatu ; ’e ’ua tāpapa atu te mau ’āti Lamana ia rātou ē tae roa ’ua pau roa rātou. ’E i teienei, nō te mau ’ohipa ’ī’ino, e tupu iho ā teie nei tohura’a.</p>
            <p class="verse"><strong>15</strong> ’E i teienei, i muri a’era, ’ia oti a’era tā Alama paraura’a atu i teie mau mea ia Helamana, ’ua ha’amaita’i atu ra ’oia iāna, ’e i te tahi atu o tāna mau tamari’i tamāroa ; ’e ’ua ha’amaita’i ato’a ’oia i te fenua nō te maita’i o te feiā parauti’a.</p>
            <p class="verse"><strong>16</strong> ’E ’ua parau atu ra ’oia : Tē nā ’ō mai ra ho’i te Fatu te Atua—E ’anatemahia te fenua nei, ’oia ïa, teie nei fenua, i te mau nūna’a ato’a, i te mau ’ōpū ato’a, i te mau reo ato’a, ’e i te mau ta’ata ato’a, ’o tē rave i te parauti’a ’ore, ’e ’o tei ’ī roa i te reira, ’e e ha’amouhia ïa rātou ; ’e mai tā’u i parau a’enei, e nā-reira-hia ïa ; e ’anatemara’a ho’i teie ’e te ha’amaita’ira’a ho’i nā te Atua i ni’a i te fenua nei, ’e ’aita roa e ti’a i te Fatu ’ia hi’o noa atu i te hara ma te fa’ati’a i te hō’ē vāhi iti a’e nō te reira.</p>
            <p class="verse"><strong>17</strong> ’E i teienei, ’ia oti a’era tā Alama paraura’a i teie mau parau, ’ua ha’amaita’i atu ra ’oia i te ’ēkālesia, ’oia ïa, ’ia rātou ato’a ’o tei tāmau māite i te fa’aro’o, mai taua atu taime ra.</p>
            <p class="verse"><strong>18</strong> E fa’aoti a’era Alama i te reira, ’ua reva atu ra ’oia i rāpae i te fenua ra nō Zarahemela, mai te mea ra ē, tē haere atu ra ’oia i te fenua ra nō Meleke. ’E i muri a’era, ’aita e parau i fa’aro’o-fa’ahou-hia nō ni’a iāna ; ’aita ato’a mātou i ’ite i tōna pohera’a ’e tōna hunara’a.</p>
            <p class="verse"><strong>19</strong> Inaha, teie tā mātou i ’ite, e ta’ata parauti’a ’oia ; ’e ’ua parare atu ra te parau i roto i te ’ēkālesia ē ’ua ’āfa’i-’ē-hia atu ’oia e te Vārua, ’e ’aore rā ’ua hunahia e te rima o te Fatu mai ia Mose ra. Inaha rā, tē nā ’ō mai ra te mau pāpa’ira’a mo’a ē, ’ua rave ’ē atu te Fatu ia Mose iāna ihora ; ’e tē mana’o nei mātou ē, ’ua rave-ato’a-hia Alama e te vārua iāna ihora ; nō reira, ’aita roa mātou i ’ite nō ni’a i tōna pohera’a ’e tōna hunara’a.</p>
            <p class="verse"><strong>20</strong> ’E i teienei, i muri a’era, i te ha’amatara’a nō te ’ahuru ’e ma iva o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua haere atu ra Helamana i rotopū i te mau ta’ata ’e ’ua poro haere atu ra i te parau ia rātou.</p>
            <p class="verse"><strong>21</strong> Inaha ho’i, nō tā rātou mau ’arora’a i te mau ’āti Lamana ’e tā rātou mau mārōra’a ’e te mau ’ōrurehau ho’i i tupu i rotopū i te mau ta’ata, ’ua ti’a roa ’ia a’ohia atu te parau a te Atua i rotopū ia rātou, ’oia ïa, ’e ’ia fa’atupuhia te fa’a’āfarora’a i roto i te ’ēkālesia tā’āto’a.</p>
            <p class="verse"><strong>22</strong> Nō reira, ’ua haere atu ra Helamana e tōna mau taea’e e fa’ati’a fa’ahou i te ’ēkālesia i roto i te mau fenua ato’a, ’oia ïa, i roto i te mau ’oire ato’a ē ’ati noa a’e te fenua i pārahihia ’e te mau ’āti Nephi. ’E i muri a’era, ’ua mā’iti rātou i te mau tahu’a ’e te mau ’orometua ē ’ati noa a’e te fenua i roto i te mau ’āma’a ato’a o te ’ēkālesia.</p>
            <p class="verse"><strong>23</strong> ’E i teienei, i muri a’era, ’ia fa’aoti a’era Helamana ’e tōna ra mau taea’e i te mā’iti i te mau tahu’a ’e te mau ’orometua i roto i te mau ’āma’a o te ’ēkālesia, ’ua tupu te ’āmahamahara’a i rotopū ia rātou, ’e ’aita rātou i ha’apa’o i te mau parau a Helamana ’e tā tōna ra mau taea’e.</p>
            <p class="verse"><strong>24</strong> ’Āre’a rā ’ua tupu rahi tō rātou te’ote’o, ’e ’ua fa’ateitei ihora rātou i tō rātou ’ā’au nō tā rātou mau tao’a rahi roa ; nō reira ’ua riro rātou ’ei feiā tao’a rahi i tō rātou iho hi’ora’a, ’e ’aita ho’i rātou i ha’apa’o i tā rātou mau parau, ’e i haere ma te parauti’a i mua i te Atua.</p>
            <p class="verse">’Ua fa’atupu ’Amalikia i te hō’ē ’ōpuara’a ’ino ’ia riro ’ei ari’i—’Ua huti Moroni i te reva nō te ti’amāra’a i ni’a—’Ua fa’aitoito ’oia i te mau ta’ata ’ia pāruru i tā rātou ha’apa’ora’a—’Ua pi’ihia te mau ta’ata i ti’aturi mau e mau Cherisetiano—E fa’ahereherehia te toe’a o te hua’ai o Iosepha—’Ua horo ’ē atu ’Amalikia ’e te mau ta’ata fa’atupu pe’ape’a i te fenua ra nō Nephi—’Ua taparahihia te mau ta’ata ’o tei ’ore i pāturu i te tumu nō te ti’amāra’a. Fātata 73–72H.M.</p>
            <p class="verse">=== Alma Chapitre 46 ===</p>
            <p class="verse"><strong>1</strong> ’E i muri a’era, te mau ta’ata ato’a ’o tei ’ore i fa’aro’o i te mau parau a Helamana ’e tā tōna ra ho’i mau taea’e, ’ua ’āmui-tāhō’ē-hia ïa rātou nō te ’aro atu i tō rātou mau taea’e.</p>
            <p class="verse"><strong>2</strong> ’E i teienei, inaha, ’ua riri roa rātou, ’e nō reira ’ua ’ōpua ihora rātou ’ia taparahi atu ia rātou.</p>
            <p class="verse"><strong>3</strong> I teienei, te ta’ata fa’atere o taua mau ta’ata ra i riri atu i tō rātou ra mau taea’e, ’o te hō’ē ïa ta’ata rahi ’e te pūai ho’i ; ’e ’o ’Amalikia tōna i’oa.</p>
            <p class="verse"><strong>4</strong> ’E ’ua hina’aro roa ’Amalikia ’ia riro ’ei ari’i ; ’e ’ua hina’aro ato’a te mau ta’ata i riri ’ia riro ’oia ’ei ari’i nō rātou ; ’e te pae rahi o taua mau ta’ata ra e mau ha’avā ri’i rātou nō te fenua ; ’e tē tītau noa ra rātou ’ia roa’a ia rātou te mana.</p>
            <p class="verse"><strong>5</strong> ’E ’ua arata’ihia ho’i rātou e te mau parau ha’avarevare a ’Amalikia, ’o tei nā ’ō ē, mai te mea e turu rātou iāna ’e e fa’ati’a ho’i iāna ’ei ari’i nō rātou, e fa’ariro ïa ’oia ia rātou ’ei mau tāvana i ni’a i te mau ta’ata.</p>
            <p class="verse"><strong>6</strong> Nō reira, ’ua arata’i-’ē-hia rātou e ’Amalikia i roto i te ’āmahamahara’a, noa atu ā te a’ora’a a Helamana ’e tōna ra mau taea’e, ’oia ïa, noa atu ā tā rātou tīa’i-māite-ra’a i te ’ēkālesia, e mau tahu’a rahi ho’i rātou nō te ’ēkālesia.</p>
            <p class="verse"><strong>7</strong> ’E tē vai ra e rave rahi i roto i te ’ēkālesia ’o tei ti’aturi i te mau parau tāvaimanino a ’Amalikia, nō reira ’ua tāiva atu ra rātou i te ’ēkālesia ; ’e nō reira ïa te huru o te pāpū ’ore e te pe’ape’a rahi nō te mau ’ohipa i rotopū i te mau ta’ata o Nephi, noa atu ā te rē rahi tā rātou i fāri’i i ni’a a’e i te mau ’āti Lamana, ’e te ’oa’oa rahi ho’i tā rātou i fāri’i nō tō rātou fa’aorara’ahia e te rima o te Fatu.</p>
            <p class="verse"><strong>8</strong> Nō reira, tē ’ite nei tātou e mea ’oi’oi roa te mau tamari’i a te ta’ata nei i te ha’amo’e i te Fatu tō rātou Atua, ’oia ïa, e mea ’oi’oi roa rātou i te rave i te mau ’ohipa ’ī’ino, ’e i te arata’i-’ē-hia e te diabolo.</p>
            <p class="verse"><strong>9</strong> ’Oia ïa, tē ’ite ato’a nei tātou i te parauti’a ’ore rahi e ti’a i te hō’ē ta’ata parauti’a ’ore e fa’atupu i rotopū i te mau tamari’i a te ta’ata nei.</p>
            <p class="verse"><strong>10</strong> ’Oia ïa, tē ’ite nei ho’i tātou ē, tē fa’a’ohipa nei ’Amalikia i te mau rāve’a ha’avare ’e i te mau parau tāvaimanino, ’ia ti’a iāna ’ia arata’i ’ē atu i te ’ā’au o te mau ta’ata e rave rahi ’ia rave i te parauti’a ’ore ; ’oia ïa, ’e ’ia tītau ho’i ’ia ha’amou i te ’ēkālesia a te Atua, ’e ’ia ha’amou i te niu o te ti’amā tā te Atua i tu’u mai ia rātou ra, ’e ’aore rā i te ha’amaita’ira’a tā te Atua i fa’atae mai i ni’a i te fenua ’ei maita’i nō te feiā parauti’a.</p>
            <p class="verse"><strong>11</strong> ’E i teienei, i muri a’era, ’ia fa’aro’o a’era Moroni, te ra’atira rahi o te mau nu’u fa’ehau o te mau ’āti Nephi, i teie mau ’ohipa tāivara’a, ’ua riri ihora ’oia ia ’Amalikia.</p>
            <p class="verse"><strong>12</strong> ’E i muri a’era, ’ua pahae ihora ’oia i tōna ra perēue, ’e ’ua rave ihora ’oia i te hō’ē vāhi iti nō te reira, ’e ’ua pāpa’i ihora i ni’a iho i te reira—’Ei ha’amana’ora’a i tō tātou ra Atua, ’e tā tātou ha’apa’ora’a, ’e tō tātou ti’amāra’a, ’e tō tātou hau, ’e tā tātou mau vahine, ’e tā tātou mau tamari’i—’e ’ua tā’amu ihora ’oia i te reira i ni’a i te hope’a nō te hō’ē rā’au.</p>
            <p class="verse"><strong>13</strong> ’E ’ua ha’amau ihora ’oia i tōna pāruru upo’o, ’e tōna pāruru ’ōuma, ’e tōna pāruru tama’i, ’e ’ua tātua ihora i tōna ha’ana tama’i i tōna tau’upu ; ’e ’ua rave ihora ’oia i te rā’au i tā’amuhia tōna ra perēue i te hope’a nō te reira, (’e ’ua ma’iri ihora ’oia i te i’oa nō te reira, te tāpa’o nō te ti’amāra’a) ’e ’ua tīpapa ihora ’oia i raro i te repo, ’e ’ua pure māite atu ra i tōna ra Atua nō te mau ha’amaita’ira’a nō te ti’amāra’a i ni’a iho i tōna ra mau taea’e, mai te mea tē vai ra te hō’ē pupu Cherisetiano e pārahi ra i ni’a i te fenua—</p>
            <p class="verse"><strong>14</strong> ’O te reira ho’i tei ma’irihia i ni’a iho i te mau ta’ata ato’a ’o tei ti’aturi mau i te Mesia, ’e tei ’āmui i te ’ēkālesia a te Atua, e taua i’oa ra ’ua topahia ïa i ni’a ia rātou e te feiā nō rāpae mai i te ’ēkālesia.</p>
            <p class="verse"><strong>15</strong> ’E ’ua ha’apa’o maita’i te mau ta’ata nō te ’ēkālesia ; ’oia ïa, ’ua rave rātou ato’a ’o tei ti’aturi mau i te Mesia i te i’oa o te Mesia i ni’a iho ia rātou ma te oaoa, ’oia ho’i ’ua parauhia rātou e mau Cherisetiano, nō tō rātou ti’aturi i te Mesia ’o tē tae mai.</p>
            <p class="verse"><strong>16</strong> ’E nō reira, i teie taime, ’ua pure atu ra Moroni, ’ia ha’amanuiahia te ’ohipa a te mau Cherisetiano ’e te ti’amāra’a o te fenua.</p>
            <p class="verse"><strong>17</strong> ’E i muri a’era, ’ia fa’aoti a’era ’oia i te pūpū atu i te hina’aro o tōna ’ā’au i te Atua, ’ua fa’ata’a atu ra ’oia i te mau fenua ato’a i te pae apato’a o te fenua ra ’o Ano ; ’oia ho’i i te mau fenua ato’a i te pae apato’erau ’e te pae apato’a ato’a ho’i—E fenua mā’itihia, ’e e fenua nō te ti’amāra’a.</p>
            <p class="verse"><strong>18</strong> ’E ’ua nā ’ō atu ra ’oia : ’Oia mau roa, ’aita roa te Atua e vaiiho noa ia tātou, ’o tei vahavahahia nō te mea ’ua rave tātou i ni’a ia tātou i te i’oa o te Mesia, ’ia ta’ata’ahihia ’e ’ia ha’amouhia, maori rā ’ia fa’atae mai tātou i te reira i ni’a ia tātou iho nō tā tātou iho mau hara.</p>
            <p class="verse"><strong>19</strong> ’E ’ia fa’aoti a’era Moroni i te parau atu i taua mau parau nei, ’ua haere ti’a atu ra ’oia i rotopū i te mau ta’ata, ma te tāhirihiri i te tufa’a i motu o tōna ra ’ahu i roto i te reva, ’ia ti’a i te mau ta’ata ato’a ’ia ’ite i te pāpa’ira’a ’o tāna i pāpa’i i ni’a i te tufa’a i motu ra, i te pi’ira’a atu ma te reo pūai, i te nā-’ō-ra’a ē :</p>
            <p class="verse"><strong>20</strong> Inaha, te feiā ’o tē pāruru i teie nei tāpa’o i ni’a i te fenua, ’ia haere mai ïa rātou ma te pūai o te Fatu, ’e ’ia fafau ho’i rātou ’ia pāruru i tō rātou ti’amāra’a, ’e tā rātou ha’apa’ora’a, ’ia ti’a i te Fatu te Atua ’ia ha’amaita’i mai ia rātou.</p>
            <p class="verse"><strong>21</strong> ’E i muri a’era, ’ia oti a’era tā Moroni porora’a atu i teie mau parau, inaha, ’ua horo ’āmui mai ra te mau ta’ata e tā rātou mau ha’ana tama’i i tātuahia i tō rātou tau’upu, e ma te pahae i tō rātou mau ’ahu ’ei tāpa’o, ’oia ho’i, ’ei fafaura’a ē ’aita roa rātou e fa’aru’e i te Fatu tō rātou Atua ; ’oia ho’i ïa, mai te mea e ’ōfati rātou i te mau fa’auera’a a te Atua, ’e mai te mea e topa rātou i roto i te hara, ’e mai te mea e ha’amā rātou ’ia rave i ni’a iho ia rātou i te i’oa o te Mesia, i reira e pahae te Fatu ia rātou mai tā rātou i pahae i tō rātou mau ’ahu.</p>
            <p class="verse"><strong>22</strong> I teienei, ’o te fafaura’a teie tā rātou i fafau mai, ’e ’ua huri atu ra rātou i tō rātou mau ’ahu i te pae ’āvae o Moroni, i te nā-’ō-ra’a ē : Tē fafau nei mātou i tō tātou Atua ē, e ha’amouhia mātou mai tō mātou mau taea’e i te fenua i te pae apato’erau, mai te mea e topa mātou i roto i te hara ; ’oia ïa, e riro ’oia i te huri ato’a ia mātou i te pae ’āvae o tō mātou mau ’enemi, mai tā mātou i huri i tō mātou mau ’ahu i tō ’oe pae ’āvae, ’ia ta’ata’ahihia e te ’āvae, mai te mea e topa mātou i roto i te hara.</p>
            <p class="verse"><strong>23</strong> ’Ua parau atu ra Moroni ia rātou : Inaha, e toe’a tātou nō te hua’ai o Iakoba ; ’oia ïa, e toe’a ho’i tātou nō te hua’ai o Iosepha, ’o tei pahae-f’ā’ahu’ahu’a-hia tōna perēue e tōna ra mau taea’e ; ’oia ïa, ’e i teienei, inaha, ’a ha’amana’o tātou i te ha’apa’o i te mau fa’auera’a a te Atua, ’ia ’ore rā e pahaehia ïa tō tātou mau ’ahu e tō tātou mau taea’e, ’e e hurihia tātou i roto i te fare tāpe’ara’a, ’e ’aore rā e ho’ohia ; ’e ’aore rā e taparahihia.</p>
            <p class="verse"><strong>24</strong> ’Oia ïa, ’a pāruru ana’e tātou, te hō’ē toe’a nō te hua’ai o Iosepha, i tō tātou ti’amāra’a ; ’oia ïa, ’a ha’amana’o tātou i te mau parau a Iakoba, hou ’oia i pohe ai, inaha ho’i, ’ua ’ite na ’oia ē, ’ua fa’ahereherehia te tahi tufa’a nō te toe’a o te perēue o Iosepha ’e ’aita te reira i marau. ’E tē nā ’ō ra ’oia ē—Mai teie toe’a nō te ’ahu o tā’u nei tamaiti ’o tei fa’ahereherehia, ’oia ato’a ïa e fa’ahereherehia te toe’a o te hua’ai o tā’u tamaiti e te rima o te Atua, ’e e ravehia atu iāna ra, ’a pohe noa atu ai te tahi toe nō te hua’ai o Iosepha, mai te toe’a o tōna ra ’ahu.</p>
            <p class="verse"><strong>25</strong> I teienei, inaha, tē ’oto nei tō’u ’ā’au nō te reira ; noa atu rā i te reira, ’ua ’oa’oa tō’u ’ā’au i tā’u tamaiti, nō te tahi tufa’a o tōna hua’ai ’o tē ravehia atu i te Atua ra.</p>
            <p class="verse"><strong>26</strong> I teienei, inaha, ’o teie ïa te reo o Iakoba.</p>
            <p class="verse"><strong>27</strong> ’E i teienei, ’o vai ho’i tei ’ite ē, penei a’e ’ua riro te toe’a o te hua’ai o Iosepha, ’o tei pohe atu mai tōna ’ahu i pāhaehia, ’ei mau ta’ata tei tāiva ’ē atu mai roto atu ia tātou nei ? ’Oia ïa, ’e ’o tātou iho ho’i taua feiā ra, mai te mea ē ’aita tātou e tāpe’a māite i te fa’aro’o i te Mesia.</p>
            <p class="verse"><strong>28</strong> ’E i teienei, i muri a’era, ’ia fa’aoti a’era Moroni i te parau i teie mau parau, ’ua haere atu ra ’oia, ’e ’ua tono atu ra i te ve’a i te mau vāhi ato’a o te fenua tē vai ra te mau mārōra’a i reira, ’e ’ua ha’aputuputu mai ra i te mau ta’ata ato’a ’o tei hina’aro ’ia pāruru i tō rātou ti’amāra’a, nō te ’aro atu ia ’Amalikia ’e ia rātou ho’i ’o tei tāiva, ’e ’o tei parauhia e mau ’āti ’Amalikia.</p>
            <p class="verse"><strong>29</strong> ’E i muri a’era, i tō ’Amalikia ’itera’a ē ’ua hau roa atu te rahi o te mau ta’ata o Moroni i tō te mau ’āti ’Amalikia—’e ’ua ’ite ato’a ho’i ’oia ē ’ua tapitapi te mana’o o te mau ta’ata nō ni’a i te parauti’a nō te ’ōpuara’a tā rātou i ha’amata i te rave—nō reira, ’ua mata’u ihora ’oia ’o te ’ore te reira e manuia, ’ua rave ihora ’oia i tōna mau ta’ata ’o tei hina’aro i te pe’e atu iāna ’e ’ua reva atu ra ’oia ’e rātou ato’a i te fenua ra nō Nephi.</p>
            <p class="verse"><strong>30</strong> I teienei, ’ua mana’o ihora Moroni ē, ’aita i au ’ia rahi atu ā te pūai o te mau ’āti Lamana ; nō reira ’ua mana’o ihora ’oia ’ia fa’ata’a ’ē i te mau ta’ata o ’Amalikia, ’e ’aore rā ’ia rave ia rātou ’e ’ia fa’aho’i mai, ’e ’ia taparahi ia ’Amalikia ; ’oia ïa, ’ua ’ite ho’i ’oia ē, e riro ’oia i te fa’ati’arepu i te mau ’āti Lamana ’ia riri atu ia rātou, ’e e ’aro mai ai ia rātou ; ’e ’ua ’ite ’oia ē, e nā reira ’Amalikia ’ia manuia tāna mau ’ōpuara’a.</p>
            <p class="verse"><strong>31</strong> Nō reira ’ua mana’o Moroni ē, e mea ti’a roa iāna ’ia arata’i i tōna mau nu’u fa’ehau, ’o tei ha’aputuputu mai ia rātou iho, ’e tei fa’a’ahu ho’i ia rātou iho i te mau mauha’a tama’i, ’e tei fa’aoti i te fafaura’a ’ia fa’atupu i te hau—’e i muri a’era, ’ua rave ihora ’oia i tōna nu’u fa’ehau ’e ’ua haere atu ra ’e tōna mau ti’ahapa i roto i te mēdēbara, nō te tāpū i te haere’a o ’Amalikia i roto i te mēdēbara.</p>
            <p class="verse"><strong>32</strong> ’E i muri a’era, ’ua rave mau ihora ’oia mai tāna i ’ōpua, ’e ’ua haere ti’a atu ra ’oia i roto i te mēdēbara, i mua roa nō te tāpe’a i te mau nu’u fa’ehau o ’Amalikia.</p>
            <p class="verse"><strong>33</strong> ’E i muri a’era, ’ua horo ’ē atu ra ’Amalikia ’e te tahi pae iti o tōna ra mau ta’ata, ’e ’ua riro ihora te toe’a i roto i te rima o Moroni ’e ’ua fa’aho’ihia mai ra rātou i te fenua ra nō Zarahemela.</p>
            <p class="verse"><strong>34</strong> I teienei, nō te mea ’ua fa’ata’ahia te ta’ata ra ’o Moroni e te mau ha’avā rahi ’e e te reo o te mau ta’ata, nō reira e mana tōna ’ia rave mai te au i tōna hina’aro i te mau nu’u fa’ehau o te mau ’āti Nephi, ’ia fa’anahonaho ’e ’ia fa’atere ia rātou.</p>
            <p class="verse"><strong>35</strong> ’E i muri a’era, te mau ta’ata o te mau ’āti ’Amalikia ’o tei ’ore i fafau ’ia turu i te tumu nō te ti’amāra’a, ’ia ti’a ho’i ia rātou ’ia ha’amau noa i te hō’ē hau ti’amā, ’ua fa’aue atu ’oia ’ia taparahihia rātou ; ’e e mea iti roa ho’i tei pāto’i i te fafaura’a nō te ti’amāra’a.</p>
            <p class="verse"><strong>36</strong> ’E i muri a’era, ’ua fa’aue atu ra ho’i ’oia ’ia hutihia te tāpa’o nō te ti’amāra’a i ni’a i te mau pare ato’a i te fenua i pārahihia e te mau ’āti Nephi ē hope roa a’e ; ’e ’ua nā reira ho’i Moroni i te fa’ati’a i te reva nō te ti’amāra’a i rotopū i te mau ’āti Nephi.</p>
            <p class="verse"><strong>37</strong> ’E ’ua tupu fa’ahou ihora te hau i ni’a i te fenua ; ’e ’ua nā reira rātou i te fa’atupu i te hau i ni’a i te fenua ē tae noa atu ra ’ua fātata i te hope’a nō te hō’ē ’ahuru ’e ma iva matahiti nō te fa’aterera’a a te mau ha’avā.</p>
            <p class="verse"><strong>38</strong> ’E ’ua nā reira Helamana ’e te mau tahu’a rahi i te fa’atupu noa ato’a i te hau i roto i te ’ēkālesia ; ’oia ïa, ’e nō te ārea e maha matahiti te maoro ’ua fāri’i noa rātou i te hau ’e te ’oa’oa rahi i roto i te ’ēkālesia.</p>
            <p class="verse"><strong>39</strong> ’E i muri a’era, e rave rahi tei pohe ma te ti’aturi māite ē, ’ua fa’aorahia tō rātou vārua e te Fatu ra e Iesu Mesia ; nō reira, ’ua reva ’ē atu ra rātou i teie nei ao ma te ’oa’oa.</p>
            <p class="verse"><strong>40</strong> ’E tē vai ra te tahi pae i pohe i te fīva, ’o tei tupu pinepine i te tahi mau tau ri’i o te matahiti i ni’a i te fenua—’aita re’a rā i rahi tei pohe i te fīva, nō te mea tē vai ra te mau rā’au maitata’i i roa’a ia rātou nō roto mai i te mau tumu rā’au e rave rahi ’e te mau a’a, ’o tā te Atua i fa’aineine nō te fa’a’ore i te tumu o te mau ma’i i tae mai i ni’a i te mau ta’ata nō te huru o te fenua—</p>
            <p class="verse"><strong>41</strong> ’Āre’a rā e rave rahi tei pohe nō te ruhiruhiāra’a ; ’e ’o rātou tei pohe ma te fa’aro’o i te Mesia ra, tē ’oa’oa ra ïa rātou iāna ra, ’e ’ia nā reira tātou i te mana’o e ti’a ai.</p>
            <p class="verse">’Ua fa’a’ohipa ’Amalikia i te ’ohipa ha’avare, te taparahi ta’ata, ’e te ’ohipa huna ’ia riro ’oia ’ei ari’i nō te mau ’āti Lamana—’Ua riro te mau ta’ata tāiva nō te ’āti Nephi ’ei feiā parauti’a ’ore roa atu ’e te ’ōviri atu i te mau ’āti Lamana. Fātata 72H.M.</p>
            <p class="verse">=== Alma Chapitre 47 ===</p>
            <p class="verse"><strong>1</strong> I teienei, e ho’i tātou i roto i tā tātou pāpa’a parau nō ni’a ia ’Amalikia ’e ia rātou ho’i ’o tei horo atu nā muri iho iāna i roto i te mēdēbara ; ’E inaha, ’ua rave ’oia ia rātou ’o tei haere mai nā muri iho iāna, ’e ’ua haere atu ra i ni’a i te fenua ra nō Nephi i rotopū i te mau ’āti Lamana, ’e ’ua fa’ati’arepu ihora ’oia i te mau ’āti Lamana ’ia riri atu i te mau ta’ata o Nephi ; ’e nō reira ’ua fa’atae atu ra te ari’i o te mau ’āti Lamana i te hō’ē fa’auera’a ē ’ati roa a’e tōna fenua ato’a, i tōna mau ta’ata ato’a, ’ia ha’aputuputu fa’ahou mai rātou nō te haere atu e ’aro i te mau ’āti Nephi.</p>
            <p class="verse"><strong>2</strong> ’E i muri a’era, ’ia tae a’era taua fa’auera’a ra i rotopū ia rātou, ’ua mata’u roa ihora rātou ; ’oia ïa, ’ua mata’u rātou ’ia riri te ari’i, ’e ’ua mata’u ato’a rātou ’ia haere atu e ’aro i te mau ’āti Nephi ’o te taparahihia rātou. ’E i muri a’era, ’aita rātou, ’oia ho’i te pae rahi, i ha’apa’o i te mau fa’auera’a a te ari’i.</p>
            <p class="verse"><strong>3</strong> ’E i teienei, i muri a’era, ’ua riri roa ihora te ari’i nō tō rātou ha’apa’o ’ore ; nō reira ’ua hōro’a atu ’oia i te fa’aterera’a ia ’Amalikia nō ni’a i taua pae o tōna ra nu’u fa’ehau ’o tei ha’apa’o i tāna mau fa’auera’a, ’e ’ua fa’aue atu ra ’oia iāna ’ia haere atu e ha’avī ia rātou ’ia rave i tā rātou mau mauha’a tama’i.</p>
            <p class="verse"><strong>4</strong> I teienei inaha, ’o teie ïa te hina’aro o ’Amalikia ; nō te mea e ta’ata ’aravihi ’oia i te rave i te ’ohipa ’ino, nō reira ’ua fa’atupu ’oia i te hō’ē ’ōpuara’a i roto i tōna ’ā’au ’ia fa’a’ere i te ari’i o te mau ’āti Lamana i tōna terōno.</p>
            <p class="verse"><strong>5</strong> I teienei, ’ua noa’a iāna te fa’atere i te pae o te mau ’āti Lamana ’o tei hina’aro i te ari’i ; ’e ’ua tītau ’oia ’ia riro iāna te mana’o o te feiā ’o tei ’ore i ha’apa’o ; nō reira ’ua haere atu ra ’oia i te vāhi i ma’irihia te i’oa ’o Onida, i horo atu na ho’i te mau ’āti Lamana ato’a i reira ; ’e ’ua ’ite atu rātou i te nu’u fa’ehau i te haerera’a mai, ’e ’ua mana’o rātou ē, tē haere mai ra rātou e ha’amou ia rātou, nō reira ’ua horo ’ē atu rātou i Onida, i te vāhi nō te mau mauha’a tama’i.</p>
            <p class="verse"><strong>6</strong> ’E ’ua mā’iti rātou i te hō’ē ta’ata ’ei ari’i ’e ’ei ta’ata fa’atere nō rātou, nō te mea ’ua pāpū tō rātou ’ā’au ma te mana’o ’āueue ’ore ē, e’ita roa rātou e haere atu e ’aro i te mau ’āti Nephi.</p>
            <p class="verse"><strong>7</strong> ’E i muri a’era, ’ua ha’aputuputu ’āmui atu ra rātou i ni’a i te tupua’i nō te hō’ē mou’a i ma’irihia te i’oa ’o Anitipa, ’e ’ua ineine rātou nō te ’arora’a.</p>
            <p class="verse"><strong>8</strong> I teienei, e ’ere te ’ōpuara’a a ’Amalikia te ’arora’a ia rātou mai te au i te mau fa’auera’a a te ari’i, inaha rā, ’ua hina’aro ’oia ’ia ’āfaro mai te mau nu’u fa’ehau o te mau ’āti Lamana iāna, ’e ’ia ti’a iāna ’ia riro ’ei upo’o fa’atere ’e ’ia fa’a’ere i te ari’i i tōna terōno, ’e ’ia roa’a iāna iho te bāsileia.</p>
            <p class="verse"><strong>9</strong> ’E inaha, i muri a’era, ’ua fa’aue atu ra ’oia i tōna nu’u fa’ehau ’ia fa’ati’a i tō rātou mau ti’ahapa i roto i te hō’ē peho i pīha’i iho i te mou’a nō Anitipa.</p>
            <p class="verse"><strong>10</strong> ’E i muri a’era, i taua iho pō ra, ’ua tono atu ra ’oia i te mau ve’a huna i ni’a i te mou’a ra nō Anitipa, nō te ani atu i te ta’ata fa’atere o te mau ta’ata i ni’a i te mou’a, ’o Lihoniti tōna i’oa, ’ia haere mai ’oia i raro i te pae mou’a, nō te mea ’ua hina’aro ’oia ’ia paraparau atu iāna.</p>
            <p class="verse"><strong>11</strong> ’E i muri a’era, i tō Lihoniti fāri’ira’a i taua parau ra, ’aita roa ’oia i hina’aro ’ia haere atu i raro i te pae mou’a. ’E i muri a’era, ’ua tono fa’ahou atu ra ’Amalikia, i te piti o te taime, nō te ani iāna ’ia haere mai i raro. ’E i muri a’era, ’aita roa ’o Lihoniti i nā reira ; ’e ’ua tono fa’ahou atu ra ’oia i te toru o te taime.</p>
            <p class="verse"><strong>12</strong> ’E i muri a’era, ’ia ’ite a’era ’Amalikia ē, ’aita roa e ti’a iāna ’ia tāparu ia Lihoniti ’ia haere mai i raro mai ni’a mai i te mou’a, ’ua haere atu ra ’oia i ni’a i te mou’a, fātata roa i tō Lihoniti pūhapara’a ; ’e ’ua tono fa’ahou atu ra ’oia, i te maha o te taime i tāna ve’a ia Lihoniti ra, ma te ani atu iāna ’ia haere mai i raro, ’e ’ia ’āfa’i mai i tōna mau fa’ehau tīa’i nā muri iho iāna.</p>
            <p class="verse"><strong>13</strong> ’E i muri a’era, ’ia tae mai ra Lihoniti ’e tōna mau fa’ehau tīa’i ato’a i raro ia ’Amalikia ra, ’ua hina’aro ’Amalikia ’ia haere mai ’oia i tōna nu’u fa’ehau i raro i te pō, ’e ’ia ha’a’ati i te mau ta’ata i roto i tō rātou mau pūhapara’a, ’oia i te mau ta’ata tā te ari’i i fa’ariro iāna ’ei ra’atira nō rātou, ’e i reira ’oia e tu’u atu ai ia rātou i roto i tō Lihoniti rima, mai te mea e fa’ariro ’oia iāna (ia ’Amalikia) ’ei ta’ata fa’atere piti i ni’a i te nu’u fa’ehau pā’āto’a.</p>
            <p class="verse"><strong>14</strong> ’E i muri a’era, ’ua haere mai ra Lihoniti ’e tōna mau ta’ata i raro ’e ’ua ha’a’ati a’era i te mau ta’ata o ’Amalikia, ’e hou tō rātou arara’a mai i te ’ā’ahiata, ’ua ha’a’atihia rātou e te mau nu’u fa’ehau o Lihoniti.</p>
            <p class="verse"><strong>15</strong> ’E i muri a’era, ’ia ’ite a’era rātou ē, ’ua ha’a’atihia rātou, ’ua ani atu ra rātou ia ’Amalikia ’ia fa’ati’a ia rātou ’ia ’āmui atu i tō rātou mau taea’e, ’ia ’ore rātou ’ia taparahihia. I teienei, ’o teie mau ho’i te mea tā ’Amalikia i hina’aro.</p>
            <p class="verse"><strong>16</strong> ’E i muri a’era, ’ua tu’u atu ra ’oia i tōna mau ta’ata, mai te au ’ore i te fa’auera’a a te ari’i. I teienei, ’o teie te mea tā ’Amalikia i hina’aro, ’ia ti’a iāna ’ia fa’atupu i tāna mau ’ōpuara’a nō te fa’a’ere i te ari’i i tōna ra terōno.</p>
            <p class="verse"><strong>17</strong> I teienei, teie te peu i rotopū i te mau ’āti Lamana, ’ia taparahihia te ta’ata fa’atere rahi, e mā’itihia te ta’ata fa’atere piti ’ei ta’ata fa’atere rahi nō rātou.</p>
            <p class="verse"><strong>18</strong> ’E i muri a’era, ’ua fa’aue atu ra ’Amalikia i te hō’ē o tōna ra mau tāvini ’ia fa’a’amu ri’iri’i i te mea ta’ero ia Lihoniti, ’e ’ua pohe atu ra ’oia.</p>
            <p class="verse"><strong>19</strong> I teienei, ’ia pohe a’era Lihoniti, ’ua mā’iti ihora te mau ’āti Lamana ia ’Amalikia ’ei ta’ata fa’atere ’e ’ei ra’atira rahi nō rātou.</p>
            <p class="verse"><strong>20</strong> ’E i muri a’era, ’ua arata’i atu ra ’Amalikia i tōna mau nu’u fa’ehau (’ua manuia ho’i tōna hina’aro) i te fenua ra nō Nephi, i te ’oire ra nō Nephi, ’oia te ’oire rahi.</p>
            <p class="verse"><strong>21</strong> ’E ’ua haere mai ra te ari’i ’e tōna mau fa’ehau tīa’i nō te fārerei iāna, i mana’o ho’i ’oia ē, ’ua ha’apa’o ’Amalikia i tāna mau fa’auera’a, ’e ’ua ha’aputuputu ’Amalikia i teie nu’u fa’ehau rahi nō te haere atu e ’aro i te mau ’āti Nephi.</p>
            <p class="verse"><strong>22</strong> Inaha rā, ’a haere mai ai te ari’i e fārerei iāna, ’ua fa’aue atu ra ’Amalikia i tōna mau tāvini ’ia haere atu e fārerei i te ari’i. ’E ’ua haere atu ra rātou ’e ’ua tīpapa ihora i raro i mua i te ari’i, mai te mea ra tē fa’ahanahana ra rātou iāna nō tōna ti’ara’a rahi.</p>
            <p class="verse"><strong>23</strong> ’E i muri a’era, ’ua fa’atoro mai ra te ari’i i tōna rima nō te fa’ati’a ia rātou i ni’a, mai te au i te peu a te mau ’āti Lamana, ’ei tāpa’o nō te hau, ’e e peu ho’i teie i ravehia mai e rātou nō ’ō mai i te mau ’āti Nephi ra.</p>
            <p class="verse"><strong>24</strong> ’E i muri a’era, ’ia fa’ati’a a’era ’oia i te ta’ata mātāmua mai te repo mai, inaha, ’ua pātia atu ra ’oia i te ari’i i te māfatu ; ’e ’ua marua ihora ’oia i raro i te repo.</p>
            <p class="verse"><strong>25</strong> I teienei, ’ua horo atu ra te mau tāvini o te ari’i, ’e ’ua pi’i a’era te mau tāvini o ’Amalikia, i te nā-’ō-ra’a ē :</p>
            <p class="verse"><strong>26</strong> Inaha, ’ua pātia tō te ari’i ra mau tāvini iāna i te māfatu, ’e ’ua ma’iri ’oia i raro, ’e ’ua horo rātou ; inaha, ’a haere mai na e hi’o.</p>
            <p class="verse"><strong>27</strong> ’E i muri a’era, ’ua fa’aue ihora ’Amalikia i tōna ra mau nu’u fa’ehau ’ia haere atu e hi’o i te mea i tupu i te ari’i ; ’e ’ia tae atu ra rātou i taua vāhi ra, ’e ’ia ’ite atu ra i te ari’i i te vai-noa-ra’a i roto i tōna ihora toto, ’e ’ua fa’ahua riri ihora o ’Amalikia, ’e ’ua nā ’ō a’era ’oia ē : ’O ’oia ’o tei here i te ari’i, ’a haere atu ’oia ’e ’a a’ua’u i tōna ra mau tāvini ’e ’ia taparahihia rātou.</p>
            <p class="verse"><strong>28</strong> ’E i muri a’era, ’ia fa’aro’o a’era rātou ato’a ’o tei here i te ari’i i teie nei mau parau, ’ua haere atu ra rātou ’e ’ua a’ua’u atu ra i te mau tāvini o te ari’i.</p>
            <p class="verse"><strong>29</strong> I teienei, ’ia ’ite mai ra te mau tāvini o te ari’i i te hō’ē nu’u fa’ehau i te a’ua’ura’a mai ia rātou, ’ua mata’u fa’ahou ihora rātou, ’e ’ua horo atu ra rātou i roto i te mēdēbara, ’e tae atu ra i te fenua ra nō Zarahemela, ’e ’ua ’āmui a’era ia rātou iho i te mau ta’ata o Amona.</p>
            <p class="verse"><strong>30</strong> ’E ’ua ho’i mai ra te nu’u fa’ehau i a’ua’u atu ia rātou, i muri iho i tō rātou a’ua’ura’a atu ia rātou ma te manuia ’ore ; ’e nō reira nā roto i tā ’Amalikia ’ohipa ha’avare, ’ua riro iāna te ’ā’au o te mau ta’ata.</p>
            <p class="verse"><strong>31</strong> ’E i muri a’era, ’ia ao a’era, ’ua tomo atu ra ’oia i roto i te ’oire ra nō Nephi ’e tōna mau nu’u fa’ehau, ’e ’ua haru ihora i te ’oire.</p>
            <p class="verse"><strong>32</strong> ’E i teienei, i muri a’era, ’ia fa’aro’o a’era te ari’i vahine ē, ’ua taparahihia te ari’i—i tono atu na ho’i ’Amalikia i te mau ve’a nō te fa’a’ite i te ari’i vahine ē, ’ua taparahihia te ari’i e tōna iho mau tāvini, ’e i a’ua’u na ho’i ’oia ’e tōna nu’u fa’ehau ia rātou, ’aita rā rātou i manuia, ’e ’ua mahemo atu rātou—</p>
            <p class="verse"><strong>33</strong> Nō reira, i tō te ari’i vahine fāri’ira’a i teie parau, ’ua tono mai ra ’oia i te hō’ē ve’a ia ’Amalikia, nō te ani iāna ’ia fa’aora noa i te mau ta’ata o te ’oire ; ’e ’ua ani ato’a ’oia iāna ’ia haere mai iāna ra ; ’e ’ua hina’aro ato’a ’oia iāna ’ia ’āfa’i mai i te mau ’ite nā muri iho iāna nō te fa’a’ite pāpū i te huru nō te pohera’a o te ari’i.</p>
            <p class="verse"><strong>34</strong> ’E i muri a’era, ’ua rave ihora ’Amalikia i te tāvini iho i taparahi i te ari’i, ’e te mau ta’ata ato’a i pīha’i iho iāna, ’e ’ua haere atu ra i te ari’i vahine ra, i te vāhi tāna e pārahi ra ; ’e ’ua fa’a’ite atu ra rātou ato’a iāna ē, ’ua taparahihia te ari’i e tōna iho mau tāvini ; ’e ’ua parau ato’a atu rātou ē : ’Ua horo ’ē atu rātou ; ’aita ānei te reira e fa’ahapa mau nei ia rātou ? ’E ’ua nā reira rātou i te fa’atopa i te mana’o o te ari’i vahine nō ni’a i te pohera’a o te ari’i.</p>
            <p class="verse"><strong>35</strong> ’E i muri a’era, ’ua ’imi ihora ’Amalikia i te rāve’a ’ia ti’aturi mai te ari’i vahine iāna, ’e ’ua rave ihora iāna ’ei vahine nāna ; ’e nā roto i tāna ’ohipa ha’avare ’e te tauturura’a a tōna mau tāvini ’ohipa ’ino, ’ua roa’a te bāsileia iāna ; ’oia ïa, ’ua fāri’ihia ’oia ’ei ari’i i te fenua tā’āto’a ē ’ati noa a’e, i rotopū i te mau ta’ata ato’a o te mau ’āti Lamana, ’e tei roto ho’i i te reira te mau ’āti Lamana ’e te mau ’āti Lemuela ’e te mau ’āti Isema’ela, ’e te feiā ’ōrurehau ato’a o te mau ’āti Nephi, mai te taime fa’aterera’a a Nephi ē tae roa mai i teie taime.</p>
            <p class="verse"><strong>36</strong> I teienei, ’ua fāri’i teie feiā ’ōrurehau i te hō’ē ā ha’api’ira’a ’e te hō’ē ā ha’amāramaramara’a nō ’ō mai i te mau ’āti Nephi, ’oia ïa, ’ua ha’api’ihia rātou i te hō’ē ā ’ite nō ni’a i te Fatu, terā rā, te mea māere ’ia parau atu, i muri noa a’e i tā rātou mau tāivara’a, ’ua riro rātou ’ei feiā hau atu i te ’ā’au ’eta’eta ’e te tātarahapa ’ore, e hau atu i te ’ōviri, te parauti’a ’ore ’e te taehae, i te mau ’āti Lamana—’e ’ua rave noa mai rātou i te mau peu tumu a te mau ’āti Lamana ; ’e ’ua riro ’ei feiā fa’atau, ’e te rave i te mau huru ’ohipa vi’ivi’i ato’a ; ’oia ïa, ’ua ha’amo’e roa rātou i te Fatu tō rātou Atua.</p>
            <p class="verse">’Ua tūra’i ’Amalikia i te mau ’āti Lamana ’ia ’ino’ino atu i te mau ’āti Nephi—’Ua fa’aineine Moroni i tōna mau ta’ata ’ia pāruru i te ti’ara’a o te mau Cherisetiano—Tē ’oa’oa ra ’oia i te ti’amāra’a ’e e ta’ata mana rahi ’oia nō te Atua. Fātata 72H.M.</p>
            <p class="verse">=== Alma Chapitre 48 ===</p>
            <p class="verse"><strong>1</strong> ’E i teienei, i muri a’era, i muri noa mai i te roa’ara’a mai ia ’Amalikia te bāsileia, ’ua fa’atupu ihora ’oia i te riri i roto i te ’ā’au o te mau ’āti Lamana i te mau ’āti Nephi, ’oia ïa, ’ua mā’iti ihora ’oia i te tahi mau ta’ata nō te parau atu i te mau ’āti Lamana nā ni’a mai i tō rātou mau pare ’ia fa’ahapa atu i te mau ’āti Nephi.</p>
            <p class="verse"><strong>2</strong> ’E ’ua nā reira ’oia i te fa’atupu i te riri i roto i tō rātou ’ā’au i te mau ’āti Nephi, ’e nō reira i te pae hope’a nō te ’ahuru ’e ma iva o te matahiti nō te fa’aterera’a a te mau ha’avā, ’ua manuia tāna mau ’ōpuara’a, ’oia ïa, nō te mea ’ua riro ’oia ’ei ari’i i ni’a i te mau ’āti Lamana, ’ua tītau ato’a ihora ’oia ’ia fa’atere i ni’a i te fenua tā’āto’a, ’oia ïa, ’e i te mau ta’ata ato’a i ni’a iho i te fenua, te mau ’āti Nephi ’e te mau ’āti Lamana ato’a ho’i.</p>
            <p class="verse"><strong>3</strong> Nō reira, ’ua manuia tāna ’ōpuara’a, ’e ’ua fa’a’eta’eta ’oia i te ’ā’au o te mau ’āti Lamana ’e ’ua ha’apōiri i tō rātou mana’o, ’e ’ua fa’atupu i tō rātou riri, ’e nō reira ’ua ha’aputuputu ihora ’oia i te tahi nu’u fa’ehau rahi nō te haere atu e ’aro i te mau ’āti Nephi.</p>
            <p class="verse"><strong>4</strong> ’E nō te rahi ho’i o tōna mau ta’ata, ’ua ’ōpua ’oia ’ia ha’avī i te mau ’āti Nephi ’e ’ia ’āfa’i ia rātou i raro a’e i te fa’atītīra’a.</p>
            <p class="verse"><strong>5</strong> ’E nō reira ’ua mā’iti ihora ’oia i te tahi mau ra’atira rahi nō roto i te mau ’āti Zorama, ’o rātou ho’i tei ’ite maita’i i te pūai o te mau ’āti Nephi, ’e tō rātou mau vāhi ha’apūra’a, ’e te mau vāhi paruparu roa o tō rātou mau ’oire ; nō reira ’ua mā’iti ’oia ia rātou ’ei mau ra’atira rahi nō tōna ra mau nu’u fa’ehau.</p>
            <p class="verse"><strong>6</strong> ’E i muri a’era, ’ua rave ihora rātou i tō rātou pūhapara’a, ’e ’ua fa’anu’u atu ra i te fenua ra nō Zarahemela i roto i te mēdēbara.</p>
            <p class="verse"><strong>7</strong> I teienei, i muri a’era, ’a roa’a ai ia ’Amalikia te mana nā roto i te ’ohipa ha’avare ’e te fa’ahemara’a, tē fa’aineine ra ïa Moroni i te ’ā’au o te mau ta’ata ’ia ha’apa’o maita’i i te hina’aro o te Fatu tō rātou Atua.</p>
            <p class="verse"><strong>8</strong> ’Oia ïa, tē ha’apūai ra ’oia i te mau nu’u fa’ehau o te mau ’āti Nephi, ’e tē hāmani ra ho’i i te mau ha’apūra’a iti, ’oia ho’i i te mau vāhi ha’apūra’a ; ma te ha’apu’e fa’ateitei i te ’āua repo ē ’ati noa a’e nō te ’āua i tōna mau nu’u fa’ehau, ’e ma te patu ato’a i te mau ’āua ’ōfa’i nō te ha’a’ati roa ia rātou ’e tō rātou mau ’oire ’e te mau ’ōti’a ho’i o tō rātou mau fenua ; ’oia ïa, ē hope roa a’e tō rātou mau fenua.</p>
            <p class="verse"><strong>9</strong> ’E i tō rātou mau pā paruparu roa, ’ua tu’u rahi ’oia i te mau ta’ata i reira ; ’e ’ua nā reira ’oia i te ha’apa’ari ’e i te ha’apūai i te fenua e pārahihia ra e te mau ’āti Nephi.</p>
            <p class="verse"><strong>10</strong> ’E ’ua nā reira ’oia i te fa’aineine nō te pāruru i tō rātou ti’amāra’a, tō rātou mau fenua, tā rātou mau vahine, ’e tā rātou mau tamari’i, ’e tō rātou hau, ’ia ora rātou i te Fatu ra i tō rātou Atua, ’e ’ia fa’ati’a noa ho’i rātou i tei parauhia e tō rātou mau ’enemi te ’ohipa a te mau Cherisetiano.</p>
            <p class="verse"><strong>11</strong> E ta’ata pūai ’e te mana ho’i ’o Moroni ; e ta’ata ’ite mau ; ’oia ïa, e ta’ata ’aita roa i ’oa’oa i te ha’amani’ira’a toto ; e ta’ata ’ā’au ’oa’oa ho’i i te ti’amāra’a ’e te hau maita’i ho’i o tōna ra fenua, ’e te ti’amāra’a e te tītī ’ore ho’i o tōna ra mau taea’e.</p>
            <p class="verse"><strong>12</strong> ’Oia ïa, e ta’ata ’ā’au ’ī i te ha’amaita’i i tōna Atua, nō te mau maita’i ’e te ha’amaita’ira’a e rave rahi tāna i hōro’a mai i tōna ra mau ta’ata ; e ta’ata itoito ho’i i te ’ohipa nō te maita’i ’e te pārurura’a i tōna ra mau ta’ata.</p>
            <p class="verse"><strong>13</strong> ’Oia ïa, e ta’ata mau māite ’oia i te fa’aro’o i te Mesia, ’e ’ua hōreo ’oia ma te tapu ē, e pāruru ’oia i tōna mau ta’ata, tōna ti’amāra’a, ’e tōna fenua, ’e tāna ha’apa’ora’a ē tae noa atu i te tahera’a o tōna ra toto.</p>
            <p class="verse"><strong>14</strong> I teienei, ’ua ha’api’ihia te mau ’āti Nephi ’ia pāruru ia rātou iho i tō rātou mau ’enemi, e tae roa atu i te ha’amani’ira’a toto mai te mea e tītauhia ; ’oia ïa, ’ua ha’api’i-ato’a-hia ho’i rātou ē, ’eiaha roa e fa’a’ino, ’oia ïa, ’e ’eiaha roa ho’i e fa’a’ohipa i te ’o’e maori rā nō te pāto’i atu i te ’enemi, ’e nō te pāruru ia rātou iho.</p>
            <p class="verse"><strong>15</strong> ’E teie tō rātou fa’aro’o, ’e ’ia nā reira rātou e ha’amanuia te Atua ia rātou i ni’a i te fenua nei ; ’oia ho’i, ’ia itoito rātou i te ha’apa’ora’a i te mau fa’auera’a a te Atua, e ha’amanuia ’oia ia rātou i ni’a i te fenua nei ; ’oia ïa, e fa’aara ’oia ia rātou ’ia horo ’ē atu, ’e ’aore rā ’ia fa’aineine nō te ’arora’a, mai te au i tō rātou ati.</p>
            <p class="verse"><strong>16</strong> ’E ’oia ato’a, e fa’a’ite te Atua ia rātou i te vāhi tā rātou e haere atu nō te pāruru ia rātou iho i tō rātou mau ’enemi ; ’e ’ia nā reira rātou, e fa’aora te Fatu ia rātou ; ’e ’o tē fa’aro’o ïa te reira o Moroni, ’e ’ua ’oa’oa ho’i tōna ’ā’au i te reira, ’eiaha i te ha’amani’ira’a toto, i te ravera’a rā i te maita’i, ’e i te fa’aorara’a i tōna ra mau ta’ata ; ’oia ïa, i te ha’apa’ora’a i te mau fa’auera’a a te Atua, ’e i te pāto’ira’a i te mau ’ohipa ’ī’ino.</p>
            <p class="verse"><strong>17</strong> ’Oia ïa, ’oia mau, ’oia mau, tē parau atu nei au ia ’outou na, ’āhiri te mau ta’ata ato’a i ora na, ’e tē ora nei, ’e tē ora a muri atu mai ia Moroni ra te huru, inaha, ’ua ’āueue ’ē nā ïa te mana o hade ē a muri noa atu, ’oia ïa, e ’ore roa ïa tō te diabolo e mana i ni’a i te ’ā’au o te mau tamari’i a te ta’ata nei.</p>
            <p class="verse"><strong>18</strong> Inaha, e ta’ata ’oia mai ia Amona ra te huru, ’oia ho’i te tamaiti a Mosia, ’oia ïa, e mai te tahi atu mau tamaiti a Mosia ra ; ’oia ïa, e mai ia Alama ho’i ’e tāna mau tamaiti, e mau ta’ata ho’i rātou ato’a nō te Atua.</p>
            <p class="verse"><strong>19</strong> I teienei, inaha, ’aita tā Helamana ’e tā tōna mau taea’e tauturura’a i te mau ta’ata i iti iho i tā Moroni ; ’ua a’o ato’a ho’i rātou i te parau a te Atua, ’e ’ua bāpetizo ho’i rātou i te mau ta’ata ato’a e tae atu ai i te tātarahapara’a, ’oia i te mau ta’ata ato’a i fa’aro’o i tā rātou mau parau.</p>
            <p class="verse"><strong>20</strong> ’E ’ua nā reira rātou i te rave i te ’ohipa, ’e ’ua fa’aha’eha’a te mau ta’ata ia rātou iho nō tā rātou ra mau parau, ’e nō reira ho’i ’ua ha’amaita’ihia rātou e te Fatu, ’e ’aita a’era te mau ’arora’a ’e te mau mārōra’a i tupu i rotopū ia rātou, ’oia ïa, nō te ārea e maha matahiti te maoro.</p>
            <p class="verse"><strong>21</strong> ’Āre’a rā, mai tā’u i parau, ’ia tae a’era i te pae hope’a nō te ’ahuru ’e ma iva o te matahiti, ’oia ïa, noa atu ā tō rātou hau i rotopū ia rātou iho, ’ua tūra’ihia rā rātou ma tō rātou hina’aro ’ore, ’ia ’aro atu i tō rātou mau taea’e i te mau ’āti Lamana.</p>
            <p class="verse"><strong>22</strong> ’Oia ïa, ’aita roa tā rātou mau tama’ira’a i te mau ’āti Lamana i fa’aea nō te ārea e rave rahi matahiti te maoro, noa atu ā tō rātou hina’aro ’ore ’ia nā reira.</p>
            <p class="verse"><strong>23</strong> I teienei, ’ua ’oto rātou ’ia rave i te mau mauha’a tama’i nō te ’aro atu i te mau ’āti Lamana, nō te mea ’aita rātou i ’oa’oa ’ia ha’amani’i i te toto ; ’oia ïa, e ’ere i te reira ana’e—ua ’oto rātou i te mea ē, ’ua riro rātou ’ei mauha’a nō te tono atu i tō rātou mau taea’e e rave rahi i rāpae i teie nei ao i roto i te hō’ē ao mure ’ore, ma te ineine ’ore ’ia fārerei i tō rātou Atua.</p>
            <p class="verse"><strong>24</strong> ’Āre’a rā, ’aita roa e ti’a ia rātou ’ia vaiiho noa ’ia taparahihia rātou, nō te mea e taparahihia tā rātou mau vahine ’e tā rātou mau tamari’i i te pohe ri’ari’a ’ino roa ’e te mau ta’ata ’o tei riro na ’ei mau taea’e nō rātou i te mātāmua, ’oia ïa, ’e ’o tei tāiva ’ē atu i tā rātou ’ēkālesia, ’e tei fa’aru’e mai ia rātou ’e tei ’āmui atu i te mau ’āti Lamana nō te ha’amou ia rātou.</p>
            <p class="verse"><strong>25</strong> ’Oia ïa, ’aita roa e ti’a ia rātou ’ia fa’a’oroma’i i te mea tē ’oa’oa ra tō rātou mau taea’e i te taparahira’a i te mau ’āti Nephi, ’a vai noa ai te tahi mau ta’ata ’o tē ha’apa’o ra i te mau fa’auera’a a te Atua, nō te mea ’o teie ho’i te fafaura’a a te Fatu, mai te mea e ha’apa’o rātou i tāna mau fa’auera’a e manuia ïa rātou i ni’a i te fenua nei.</p>
            <p class="verse">’Aita roa i ti’a i te mau ’āti Lamana ’o tei haere mai e ’aro ’ia haru i te mau ’oire nō Amoniha ’e Noa ’o tei pāruru-maita’i-hia—’Ua fa’a’ino ’Amalikia i te Atua ’e ’ua hōreo ’oia nō te inu i te toto o Moroni—’Ua tāmau noa Helamana ’e tōna mau taea’e ’ia ha’apūai i te ’Ēkālesia. Fātata 72H.M.</p>
            <p class="verse">=== Alma Chapitre 49 ===</p>
            <p class="verse"><strong>1</strong> ’E i teienei, i muri a’era, ’ia tae a’era i te ’ahuru ma hō’ē o te ’āva’e, nō te ’ahuru ma iva o te matahiti, i te ’ahuru o te mahana nō te ’āva’e, ’ua ’itehia te mau nu’u fa’ehau o te mau ’āti Lamana i te tāpirira’a mai i te fenua ra nō Amoniha.</p>
            <p class="verse"><strong>2</strong> ’E inaha, ’ua patu-fa’ahou-hia te ’oire, ’e ’ua ha’apārahi Moroni i te hō’ē nu’u fa’ehau i te mau ’ōti’a o te ’oire, ’e ’ua ha’apu’e ho’i rātou i te repo ē ’ati noa a’e nō te pāruru ia rātou i te mau te’a ’e te mau ’ōfa’i a te mau ’āti Lamana ; inaha ho’i, tē tama’i ra rātou ma te fa’a’ohipa i te mau ’ōfa’i ’e te mau te’a.</p>
            <p class="verse"><strong>3</strong> Inaha, ’ua parau na vau ē, ’ua patu-fa’ahou-hia te ’oire nō Amoniha. Tē parau atu nei au ia ’outou, ’oia ïa, ’ua patu-fa’ahou-hia te tahi tufa’a ; ’e nō te mea ’ua vāvāhi te mau ’āti Lamana i te reira i te hō’ē taime nō te mau ’ohipa ’ī’ino a te mau ta’ata, ’ua mana’o rātou ē, e mea ’ōhie ia rātou ’ia haru fa’ahou i te reira.</p>
            <p class="verse"><strong>4</strong> Inaha rā, ’ua māere roa rātou ; inaha ho’i, ’ua ’ō te mau ’āti Nephi i te repo nō te ’āua ha’a’ati ia rātou, ’e e mea teitei roa te reira ’e ’aita atu ra i ti’a i te mau ’āti Lamana ’ia ma’a mai i tā rātou mau ’ōfa’i ’e ’ia te’a mai i tā rātou mau te’a nō te ha’apēpē ia rātou, ’e ’aita ato’a i ti’a ia rātou ’ia haere mai e ’aro ia rātou, maori rā nā roto i tō rātou vāhi tomora’a mai.</p>
            <p class="verse"><strong>5</strong> I teienei, i teie taime, ’ua māere roa te mau ra’atira rahi o te mau ’āti Lamana, nō te ’aravihi o te mau ’āti Nephi i te fa’aineinera’a i tō rātou mau vāhi nō te pāruru ia rātou.</p>
            <p class="verse"><strong>6</strong> I teienei, ’ua mana’o te feiā fa’atere o te mau ’āti Lamana ē, nō te rahi o tō rātou mau ta’ata, ’oia ïa, ’ua mana’o rātou ē, e upo’oti’a rātou ’ia haere atu e ’aro i te mau ’āti Nephi mai tā rātou i nā reira i te mātāmua ra ; ’oia ïa, ’e ’ua hāmani ato’a rātou i te mau pāruru, ’e te mau pāruru ’ōuma ; ’e ’ua fa’aineine rātou nō rātou iho i te mau ’ahu ’iri ’ānimara, ’oia ïa, e mau ’ahu me’ume’u roa nō te tāpo’i i tō rātou tino vai taha’a noa.</p>
            <p class="verse"><strong>7</strong> ’E nō te mea ’ua fa’aineinehia mai te reira, ’ua mana’o ihora rātou ē, e ha’avī ’ōhie ’e e hōpoi tītī ’ōhie rātou i tō rātou mau taea’e i raro a’e i te zugo nō te fa’atītīra’a, ’e ’aore rā e taparahi ’ino ha’apohe roa ia rātou mai te au i tō rātou hina’aro.</p>
            <p class="verse"><strong>8</strong> Inaha rā, ’ua māere roa rātou i te mea ē ’ua ineine te mau ’āti Nephi nō te ’aro mai ia rātou, ’ia au i te huru ’o tei ’ore roa i ’itea na i rotopū i te mau tamari’i a Lehi. I teienei, ’ua ineine rātou nō te ’aro atu i te mau ’āti Lamana, ’ia au i te huru nō te mau arata’ira’a a Moroni.</p>
            <p class="verse"><strong>9</strong> ’E i muri a’era, ’ua māere roa te mau ’āti Lamana, ’oia ho’i te mau ’āti ’Amalikia i te huru nō tā rātou fa’aineinera’a nō te ’arora’a.</p>
            <p class="verse"><strong>10</strong> I teienei, ’āhiri te ari’i ’Amalikia i haere mai i raro i te fenua ra nō Nephi, ’ei upo’o fa’atere nō tōna nu’u fa’ehau, ’ua riro paha ïa ’oia i te fa’aue atu i te mau ’āti Lamana ’ia ’aro atu i te mau ’āti Nephi i te ’oire ra nō Amoniha, inaha ho’i, ’aita ’oia e tāu’a ra ’ia pohe tōna mau ta’ata.</p>
            <p class="verse"><strong>11</strong> Inaha rā, ’aita ’Amalikia iho i haere mai i raro nō te tama’i. ’E inaha, ’aita roa tōna mau ra’atira rahi i hina’aro ’ia ’aro atu i te mau ’āti Nephi i te ’oire ra nō Amoniha, nō te mea ’ua fa’ahuru ’ē Moroni i te fa’aterera’a i te mau ’ohipa i rotopū i te mau ’āti Nephi, ’e nō reira ho’i ’ua ’oto roa te mau ’āti Lamana nō tō rātou mau vāhi tāpunira’a, ’e ’aita ho’i i ti’a ia rātou ’ia haere atu e ’aro ia rātou.</p>
            <p class="verse"><strong>12</strong> Nō reira ’ua ’ōtohe atu ra rātou i roto i te mēdēbara, ’e ’ua hōpoi atu ra ho’i i tō rātou pūhapara’a, e haere atu ra nā te ’ē’a e tae atu ai i te fenua ra nō Noa, nō te mea ’ua mana’o rātou ē, ’o te reira te piti o te vāhi maita’i roa nō te haere atu e ’aro i te mau ’āti Nephi.</p>
            <p class="verse"><strong>13</strong> ’Aita ho’i rātou i ’ite ē, ’ua ha’apa’ari ’e ’ua hāmani Moroni i te mau ha’apūra’a i pāruru-maita’i-hia, nō te mau ’oire ato’a ē ’ati noa a’e te fenua ; nō reira, ’ua haere ti’a atu ra rātou i te fenua nō Noa ma te ’ōpuara’a pāpū ; ’oia ïa, ’ua haere mai ra tō rātou mau ra’atira rahi ma te tapu ē, e ha’amou rātou i te mau ta’ata o taua ’oire ra.</p>
            <p class="verse"><strong>14</strong> Inaha rā, ’ua māere roa rātou nō te mea e mea paruparu roa te ’oire nō Noa i te mātāmua, ’e i teienei nā roto i te mau rāve’a a Moroni, ’ua riro te reira ’ei mea pa’ari roa ; ’oia ïa, ’ua hau tōna pa’ari i tō te ’oire nō Amoniha.</p>
            <p class="verse"><strong>15</strong> ’E i teienei, inaha, tei roto ia Moroni te pa’ari ; ’e ’ua mana’o ho’i ’oia ē, e mata’u rātou i te ’oire ra nō Amoniha ; ’e nō te mea ’o te ’oire ra nō Noa te tufa’a paruparu roa a’e o te fenua i te mātāmua, nō reira e haere atu rātou i reira nō te ’aro atu ; ’e nō reira ’ua tupu mau atu ra mai te au i tōna mau hina’aro.</p>
            <p class="verse"><strong>16</strong> ’E inaha, ’ua mā’iti Moroni ia Lehi ’ei ra’atira rahi i ni’a i te mau ta’ata i taua ’oire ra ; ’e ’o taua iho ā Lehi tei aro atu i te mau ’āti Lamana i roto i te peho nō te hiti’a o te rā i te ’ānāvai ra Sidona.</p>
            <p class="verse"><strong>17</strong> ’E i teienei, inaha, i muri a’era, ’ia ’ite a’era te mau ’āti Lamana ē, ’o Lehi te ra’atira rahi o taua ’oire ra, ’ua ’oto fa’ahou ihora rātou, nō te mea ’ua rahi tō rātou mata’u ia Lehi ; ’āre’a rā ’ua hōreo tō rātou mau ra’atira rahi ma te tapu ’ia haru atu i taua ’oire ra ; nō reira, ’ua ’āfa’i atu rātou i tō rātou mau nu’u fa’ehau.</p>
            <p class="verse"><strong>18</strong> I teienei, inaha, ’aita roa i ti’a i te mau ’āti Lamana ’ia tomo nā te tahi vāhi ’ē atu i roto i tō rātou mau ha’apūra’a i pāruru-maita’i-hia, maori rā nā roto i te ’ūputa tomora’a, nō te teitei o te ’āua i patuhia, ’e te hōhonu ho’i o te ’āpo’o i heruhia ē ’ati noa a’e, maori rā nā te ’ūputa.</p>
            <p class="verse"><strong>19</strong> ’E ’ua nā reira te mau ’āti Nephi i te fa’aineine nō te ha’amou i te mau ta’ata ato’a e tāmata i te pa’uma i ni’a nō te tomo mai i roto i te ha’apūra’a ’eiaha nā te tahi atu ’ē’a, nā roto i te ma’ara’a i te mau ’ōfa’i ’e te te’ara’a i te mau te’a i ni’a ia rātou.</p>
            <p class="verse"><strong>20</strong> ’E nō reira ’ua ineine rātou, ’oia ïa, te tahi pae o tō rātou mau ta’ata pūai roa, ’e tā rātou mau ’o’e ’e tā rātou mau ma’a, nō te taparahi i te mau ta’ata ato’a e tāmata i te tomo mai i roto i tō rātou vāhi ha’apūra’a nā te ’ūputa ; ’e nō reira ’ua ineine rātou nō te pāruru ia rātou iho i te mau ’āti Lamana.</p>
            <p class="verse"><strong>21</strong> ’E i muri a’era ’ua arata’i mai ra te mau ra’atira o te mau ’āti Lamana i tō rātou mau nu’u fa’ehau i mua i te vāhi tomora’a, ’e ’ua ha’amata ihora i te ’aro atu i te mau ’āti Nephi, nō te tomo atu i roto i tō rātou vāhi pāruru-maita’i-hia ; inaha rā, ’ua tūra’ihia rātou i muri i terā taime ’e i terā taime, ’e nō reira e rave rahi rātou tei taparahihia.</p>
            <p class="verse"><strong>22</strong> I teienei, ’ia ’ite a’era rātou ē, ’aita rātou e upo’oti’a ’ia ha’avī i te mau ’āti Nephi nā te ’ūputa, ’ua ha’amata ihora rātou i te ha’apararī i te ’āua repo, ’ia ti’a ia rātou ia fa’atomo i tō rātou mau nu’u fa’ehau, ’ia ’aifāito tō rātou ti’ara’a i tō te mau ’āti Nephi nō te tama’i ; inaha rā, i roto i teie mau tāmatara’a, ’ua pau ïa rātou i te mau ’ōfa’i i patahia mai ’e i te mau te’a i te’ahia mai i ni’a ia rātou ; ’aita rātou i fa’a’ī i te mau ’āpo’o nā roto i te repo nō te ’āua tā rātou e ha’apararī ra, ’ua ’ī rā te reira i tō rātou mau tino pohe ’e tei puta ra.</p>
            <p class="verse"><strong>23</strong> ’E ’ua roa’a te mana ato’a i te mau ’āti Nephi i ni’a i tō rātou mau ’enemi ; ’ua nā reira noa te mau ’āti Lamana i te tāmata i te ha’amou i te mau ’āti Nephi ē tae noa atu ’ua taparahihia tō rātou mau ra’atira rahi ato’a ; ’oia ïa, ’ua hau atu i te tauatini o te mau ’āti Lamana i taparahihia ; ’āre’a rā te mau ’āti Nephi, ’aita roa te hō’ē ’o rātou i taparahihia.</p>
            <p class="verse"><strong>24</strong> ’Ua fātata i te pae ’ahuru tei pēpē ’e tei puta i te mau te’a a te mau ’āti Lamana i te ’ūputa, ’āre’a rā ’ua pāruruhia rātou ’e tā rātou mau pāruru, ’e tā rātou mau pāruru ’ōuma, ’e tā rātou mau pāruru upo’o, ’e nō reira ’ua puta tō rātou ’āvae ana’e, ’e e mea ’ino roa te tahi pae o te mau puta.</p>
            <p class="verse"><strong>25</strong> ’E i muri a’era, ’ia ’ite a’era te mau ’āti Lamana ē, ’ua taparahihia tō rātou mau ra’atira rahi, ’ua horo atu ra rātou i roto i te mēdēbara. ’E i muri a’era, ’ua ho’i atu ra rātou i te fenua ra nō Nephi, nō te fa’a’ite atu i te ari’i ra ia ’Amalikia, e ’āti Nephi ho’i ’oia i te fānaura’ahia, i tō rātou pau rahi.</p>
            <p class="verse"><strong>26</strong> ’E i muri a’era, ’ua riri roa ihora ’oia i tōna ra mau ta’ata, nō te mea ’aita i roa’a te mea tāna i hina’aro i ni’a i te mau ’āti Nephi ; ’aita ho’i ’oia i manuia ’ia tu’u ia rātou i raro a’e i te zugo nō te fa’atītīra’a.</p>
            <p class="verse"><strong>27</strong> ’Oia ïa, ’ua riri roa ’oia, ’e ’ua tuhi atu ra ho’i ’oia i te Atua ’e ia Moroni ato’a ho’i, ’e ’ua hōreo ’oia ma te tapu ē, e inu ’oia i tōna toto ; ’e ’ua nā reira ’oia nō te mea ’ua ha’apa’o Moroni i te mau fa’auera’a a te Atua i te fa’aineinera’a ’ia pāruruhia tōna ra mau ta’ata.</p>
            <p class="verse"><strong>28</strong> ’E i muri a’era, ’ua ha’amāuruuru te mau ’āti Nephi i te Fatu tō rātou Atua, nō tōna mana fāito ’ore i te fa’aorara’a ia rātou i te rima o tō rātou mau ’enemi.</p>
            <p class="verse"><strong>29</strong> ’E ’ua hope a’era te ’ahuru ’e ma iva o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>30</strong> ’Oia ïa, ’e ’ua vai noa te hau i rotopū ia rātou, ’e ’ua tupu te manuia rahi i roto i te ’ēkālesia nō tō rātou itoito ’e te ha’apa’o maita’i i te ha’apa’ora’a i te parau a te Atua, ’o tei fa’a’itehia mai ia rātou e Helamana, e Sibelona, e Korianetona, e Amona, ’e e tōna ra mau taea’e, ’oia ïa, ’e nā roto i te mau ta’ata ato’a ho’i ’o tei fa’atōro’ahia e te fa’anahora’a mo’a a te Atua ra, ’e tei bāpetizohia nō te tātarahapara’a, ’e tei tonohia ho’i nō te a’o atu i rotopū i te mau ta’ata.</p>
            <p class="verse">’Ua pāruru ha’apa’ari Moroni i te mau fenua o te mau ’āti Nephi—’Ua patu rātou e rave rahi mau ’oire ’āpī—’Ua tae mai te mau ’arora’a ’e te mau ha’amoura’a i ni’a i te mau ’āti Nephi i te mau mahana nō tā rātou mau ’ohipa parauti’a ’ore ’e te mau ’ohipa vi’ivi’i—’Ua pau Morianitona ’e tōna mau ta’ata tāiva ia Teanekuma—’Ua pohe Nephiha ’e ’ua mono mai tāna tamaiti ra o Pahorana i tōna ti’ara’a ha’avā. Fātata 72–67H.M.</p>
            <p class="verse">=== Alma Chapitre 50 ===</p>
            <p class="verse"><strong>1</strong> ’E i teienei, i muri a’era, ’aita Moroni i fa’aea i te fa’aineine nō te ’arora’a, ’e ’aore rā nō te pāruru i tōna mau ta’ata nō te ’aro atu i te mau ’āti Lamana ; ’ua fa’aue ’oia i tōna mau nu’u fa’ehau ’ia ha’amata, i te ha’amatara’a nō te piti ’ahuru o te matahiti nō te fa’aterera’a a te mau ha’avā, ’ia ’ō ’e ’ia ha’apu’e i te repo ’ei ’āua i te mau ’oire ato’a i roto i te mau fenua ato’a e pārahihia ra e te mau ’āti Nephi.</p>
            <p class="verse"><strong>2</strong> ’E ’ua fa’aue ’oia ’ia tu’uhia te mau rā’au i ni’a i taua mau ’āua repo ra ; ’oia ïa, ’ia hāmanihia te mau ’āua rā’au mai te roa o te hō’ē ta’ata i te teitei, ’e ’ia ’āuahia te mau ’oire.</p>
            <p class="verse"><strong>3</strong> ’E ’ua fa’aue ’oia ’ia hāmanihia te tahi mau rā’au ’oe’oe ’e ’ia ha’amauhia te reira i ni’a i te mau ’āua rā’au ē ’ati noa a’e ; ’ei mea pa’ari ’e te teitei.</p>
            <p class="verse"><strong>4</strong> ’E ’ua fa’aue ’oia ’ia hāmanihia te mau pare ma te fāriu atu i ni’a i te mau ’āua rā’au ’oe’oe, ’e ’ua fa’aue ’oia ’ia hāmanihia te mau vāhi pāruruhia i ni’a i taua mau pare ra, ’ia ’ore te mau ’ōfa’i ’e te mau te’a a te mau ’āti Lamana e ha’apēpē ia rātou.</p>
            <p class="verse"><strong>5</strong> ’E ’ua ineine rātou ’e ’ua ti’a ia rātou ’ia ma’a i te mau ’ōfa’i mai ni’a mai i te reira, mai te au i tō rātou hina’aro ’e tō rātou pūai, ’e ’ia taparahi i te ta’ata e tāmata ra i te ha’afātata mai i te mau patu o te ’oire.</p>
            <p class="verse"><strong>6</strong> ’E ’ua nā reira Moroni i te fa’aineine i te mau ha’apūra’a pa’ari i roto i te mau ’oire ato’a i te mau fenua ē ’ati noa a’e, nō te taera’a mai o tō rātou mau ’enemi.</p>
            <p class="verse"><strong>7</strong> ’E i muri a’era, ’ua fa’aue atu ra Moroni i tōna mau nu’u fa’ehau ’ia haere i te hiti’a o te rā nō te mēdēbara ; ’oia ïa, ’ua haere rātou ’e ’ua tīahi atu ra i te mau ’āti Lamana ato’a i te hiti’a o te rā nō te mēdēbara i roto i tō rātou iho mau fenua, ’e tei te pae apato’a te reira i te fenua nō Zarahemela.</p>
            <p class="verse"><strong>8</strong> ’E te fenua ra nō Nephi, ’ua haere ’āfaro noa tōna ’ōti’a mai te miti i te hiti’a o te rā ē tae noa atu i te tō’o’a o te rā.</p>
            <p class="verse"><strong>9</strong> ’E i muri a’era, i tō Moroni tīahira’a atu i te mau ’āti Lamana pā’āto’a i rāpae i te mēdēbara nō te hiti’a o te rā, ’e tei te pae apato’erau te reira i tō rātou iho mau fenua, ’ua fa’aue atu ra ’oia ’ia haere atu te mau ta’ata nō te fenua ra nō Zarahemela e tō te fenua ē ’ati noa a’e i roto i te mēdēbara nō te hiti’a o te rā, e tae atu i te mau fenua i te hiti o te miti ra, ’e ’ia rave mai i taua fenua ra.</p>
            <p class="verse"><strong>10</strong> ’E ’ua tu’u ato’a atu ra ’oia i tōna mau nu’u fa’ehau i te pae apato’a, i te mau fenua i te hiti nō tō rātou mau fenua, ’e ’ua fa’aue atu ra ia rātou ’ia patu i te mau pā pa’ari ’ia ti’a ia rātou ’ia pāruru i tō rātou mau nu’u fa’ehau ’e tō rātou ta’ata i te rima o tō rātou mau ’enemi.</p>
            <p class="verse"><strong>11</strong> ’E ’ua nā reira ’oia i te tāpe’a i te mau ha’apūra’a pa’ari o te mau ’āti Lamana i roto i te mēdēbara nō te hiti’a o te rā, ’oia ïa, ’e tō te pae ato’a nō te tō’o’a o te rā, ma te ha’apa’ari i te ’ōti’a o te fenua i rōpū i te mau ’āti Nephi ’e te mau ’āti Lamana, i rōpū i te fenua nō Zarahemela e te fenua nō Nephi ; mai te miti i te tō’o’a o te rā, ma te haere nā te vāhi tumu o te ’ānāvai ra Sidona—’e tei te mau ’āti Nephi ra te mau fenua tā’āto’a i te pae apato’erau ; ’oia ïa, ’e te mau fenua tā’āto’a i te pae apato’erau i ’Auhune, mai te au i tō rātou hina’aro.</p>
            <p class="verse"><strong>12</strong> ’E ’ua nā reira Moroni ’e tōna mau nu’u fa’ehau i te ’imira’a i te tāpū ’ē atu i te pūai ’e te mana o te mau ’āti Lamana i ni’a i tō rātou ato’a ra mau fenua, ’ia ’ore tō rātou mana i ni’a i tō rātou ato’a ra mau fenua, ’e ’ua tupu tōna ra mau nu’u fa’ehau i te rahi i te mau mahana ato’a nā roto i te pāpūra’a te pārurura’a i fa’atupuhia nā roto i tāna ra mau ’ohipa.</p>
            <p class="verse"><strong>13</strong> ’E i muri a’era, ’ua ha’amata te mau ’āti Nephi i te niu o te hō’ē ’oire, ’e ’ua ma’iri rātou i tō te ’oire i’oa ’o Moroni ; ’e tei te pae miti nō te hiti’a o te rā te reira ; ’e tei te pae apato’a i te ’ōti’a nō te mau fenua o te mau ’āti Lamana.</p>
            <p class="verse"><strong>14</strong> ’E ’ua ha’amata ato’a rātou i te niu nō te hō’ē ’oire i rōpū i te ’oire nō Moroni e te ’oire nō Aarona, ma te tū’ati atu i te mau hiti ’ōti’a o nā ’oire ra nō Aarona ’e o Moroni ; ’e ’ua ma’iri rātou i te i’oa o te ’oire, ’e ’aore rā tō te fenua i’oa, ’o Nephiha.</p>
            <p class="verse"><strong>15</strong> ’E ’ua ha’amata ato’a rātou i taua iho matahiti ra i te patu i te mau ’oire e rave rahi i te pae apato’erau ; ’e te tahi e mea ta’a ’ē roa tōna huru ’o tā rātou i ma’iri i tōna i’oa ’o Lehi, ’e tei te pae apato’erau i pīha’i iho i te mau fenua i te hiti nō te pae miti.</p>
            <p class="verse"><strong>16</strong> ’E ’o te hope’a te reira nō te piti ’ahuru o te matahiti.</p>
            <p class="verse"><strong>17</strong> ’E mai teie te huru nō te manuia rahi o te mau ta’ata o Nephi i te ha’amatara’a nō te piti ’ahuru ’e ma hō’ē o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>18</strong> ’E ’ua manuia rahi rātou, ’e ’ua rahi roa tā rātou faufa’a ; ’oia ïa, ’ua fānau rahi rātou ’e ’ua pūai roa ho’i rātou i ni’a i te fenua.</p>
            <p class="verse"><strong>19</strong> ’E nō reira tē ’ite nei tātou i te aroha ’e te parauti’a o te mau ’ohipa a te Fatu, nō te fa’atupu i tāna ra mau parau ato’a i te mau tamari’i a te ta’ata nei ; ’oia ïa, ’ua ’ite tātou i teienei ē ’ua tupu mau tāna mau parau, ’o tāna i parau atu ia Lehi, i te nā-’ō-ra’a ē :</p>
            <p class="verse"><strong>20</strong> E ao tō ’oe ’e tō tā ’oe ra mau tamari’i ; ’e e ha’amaita’ihia rātou, ’e mai te mea e ha’apa’o rātou i tā’u mau fa’auera’a e manuia ïa rātou i ni’a te fenua nei. ’Āre’a rā ’a ha’amana’o, mai te mea ē ’aita rātou e ha’apa’o i tā’u mau fa’auera’a, e tāpū-’ē-hia rātou mai mua atu i te aro o te Fatu.</p>
            <p class="verse"><strong>21</strong> ’E tē ’ite nei tātou ē, ’ua tupu mau taua mau parau ra i te mau ta’ata o Nephi ; ’e nō tā rātou mau tātama’ira’a ’e tā rātou mau mārōra’a, ’oia ïa, tā rātou mau taparahira’a ta’ata, ’e tā rātou mau harura’a, ’e tā rātou ha’amorira’a ’īdolo, ’e tā rātou mau ’ohipa tai’ata, ’e tā rātou mau ’ohipa vi’ivi’i i rotopū ia rātou iho, i tupu ai tā rātou mau tama’i ’e tō rātou mau pau.</p>
            <p class="verse"><strong>22</strong> ’E rātou ato’a ’o tei itoito i te ha’apa’o i te mau fa’auera’a a te Fatu, ’ua fa’aorahia rātou i te mau tau ato’a ; ’a fa’autu’ahia ai e rave rahi tauatini o tō rātou mau taea’e parauti’a ’ore i te fa’atītīra’a, ’e ’aore rā i te pohe i te ’o’e ; ’e ’aore rā i te paruparura’a te fa’aro’o, ’e i te ’āmuira’a i te mau ’āti Lamana.</p>
            <p class="verse"><strong>23</strong> Inaha rā, ’aita atu e taime ’oa’oa roa atu i rotopū i te mau ta’ata o Nephi, mai te mau mahana mai o Nephi ē tae noa atu i te mau mahana o Moroni ; ’oia ïa, ē tae noa mai i teie taime, ’oia te matahiti e piti ’ahuru ’e ma hō’ē nō te fa’aterera’a a te mau ha’avā.</p>
            <p class="verse"><strong>24</strong> ’E i muri a’era, ’ua hope ato’a a’era te piti ’ahuru ’e ma piti matahiti nō te fa’aterera’a a te mau ha’avā ma te hau ; ’oia ïa, ’e ’oia ato’a te piti ’ahuru ’e ma toru o te matahiti.</p>
            <p class="verse"><strong>25</strong> ’E i muri a’era, i te ha’amatara’a nō te piti ’ahuru ’e ma maha o te matahiti nō te fa’aterera’a a te mau ha’avā, ’ua vai noa ato’a ïa te hau i rotopū i te mau ta’ata o Nephi, ’āhiri ’aita te mārōra’a i tupu i rotopū ia rātou nō ni’a i te fenua nō Lehi, ’e te fenua nō Morianetona, ’o tei tū’atihia i ni’a i te mau hiti fenua nō Lehi ; ’e tei te pae tahatai nā fenua ato’a e piti ra.</p>
            <p class="verse"><strong>26</strong> Inaha ho’i, ’ua tītau te feiā i fāri’i i te fenua ra nō Morianetona, i te hō’ē tufa’a nō te fenua ra nō Lehi ; nō reira ’ua tupu ihora te hō’ē mārōra’a rahi i rotopū ia rātou, ’e nō reira ho’i ’ua rave ihora te mau ta’ata o Morianetona i te mauha’a tama’i nō te ’aro atu i tō rātou mau taea’e, ’e ’ua fa’aoti rātou ’ia taparahi atu ia rātou i te ’o’e.</p>
            <p class="verse"><strong>27</strong> Inaha rā, ’ua horo atu ra te feiā i fāri’i i te fenua ra nō Lehi i te pūhapara’a o Moroni, ’e ’ua ani atu iāna nō te tauturura’a ; ’e inaha e ’ere ho’i rātou tei hapa.</p>
            <p class="verse"><strong>28</strong> ’E i muri a’era, ’ia ’ite a’era te mau ta’ata o Morianetona, ’o tei arata’ihia e te hō’ē ta’ata ’o Morianetona tōna i’oa ē, ’ua horo atu te mau ta’ata o Lehi i te pūhapara’a o Moroni, ’ua mata’u rahi roa a’era rātou ’o te haere mai tō Moroni nu’u fa’ehau e ha’amou ia rātou.</p>
            <p class="verse"><strong>29</strong> Nō reira, ’ua fa’atupu ihora Morianetona i te mana’o i roto i tō rātou ’ā’au ’ia horo atu rātou i te fenua i te pae apato’erau, ’e e rave rahi tō reira mau pape rarahi, ’e ’ia rave i te fenua i te pae apato’erau.</p>
            <p class="verse"><strong>30</strong> ’E inaha, e rave fa’aoti rātou i teie ’ōpuara’a, (’o tē riro ho’i ’ei tumu e tupu ai te ’oto) inaha rā, nō te mea e ta’ata ’iriā ’ōhie noa ’o Morianetona, nō reira ’ua tupu ihora tōna riri i te hō’ē o tōna ra mau tāvini vahine, ’e ’ua fa’atae atu ra ’oia i tōna rima i ni’a iāna ’e ’ua taparahi roa ihora iāna.</p>
            <p class="verse"><strong>31</strong> ’E i muri a’era, ’ua horo atu ra taua tāvini vahine ra, ’e ’ua tae atu ra i te pūhapara’a o Moroni, ’e ’ua fa’a’ite atu ra ia Moroni i te mau mea ato’a i tupu, ’e nō ni’a ato’a i tā rātou mau ’ōpuara’a nō te horo atu i te fenua i te pae apato’erau.</p>
            <p class="verse"><strong>32</strong> I teienei, inaha, ’ua mata’u ihora te mau ta’ata i ’Auhune, ’o Moroni iho ā rā, ’o te fa’aro’o atu rātou i te mau parau a Morianetona ’e ’o te ’āmui atu ho’i rātou i tōna ra mau ta’ata, ’e nā roto i te reira e roa’a ai iāna taua mau tufa’a fenua ra, ’o tē fa’atupu i te mau pe’ape’a rahi i rotopū i te mau ta’ata o Nephi ; ’oia ïa, ’e nā roto i taua mau pe’ape’a ra e mou ai tō rātou ti’amāra’a.</p>
            <p class="verse"><strong>33</strong> Nō reira ’ua tono atu ra Moroni i te hō’ē nu’u fa’ehau ’e tō rātou mau pūhapara’a, ’ia tae nā mua roa mai i te mau ta’ata o Morianetona, nō te tāpe’a i tō rātou horora’a i te fenua ra i te pae apato’erau.</p>
            <p class="verse"><strong>34</strong> ’E i muri a’era, ’aita rātou i tae nā mua mai i te mau ta’ata o Morianetona ē tae roa atu ’ua tae rātou i te mau ’ōti’a nō te fenua ra nō Ano ; ’e i reira nā mua atu ra rātou i te mau ta’ata o Morianetona, nā te vāhi oaoa nā te pae miti e tae atu ai i te fenua i te pae apato’erau ; ’oia ïa, tei rōpū te reira i te miti, i te pae tō’o’a o te rā ’e te pae hiti’a o te rā.</p>
            <p class="verse"><strong>35</strong> ’E i muri a’era, ’ua ’aro ihora te nu’u fa’ehau i tonohia atu e Moroni, ’e ’o tei arata’ihia e te hō’ē ta’ata o Teanekuma tōna i’oa, i te mau ta’ata o Morianetona ; ’e nō te mana’o ’eta’eta o te mau ta’ata o Morianetona, (’o tei fa’aitoitohia e tāna iho mau ’ohipa ’ī’ino ’e te mau parau tāvaimanino) ’ua tupu ihora te hō’ē ’arora’a i rotopū ia rātou, ’e ’ua taparahi ihora Teanekuma ia Morianetona, ’e ’ua vī ihora tōna nu’u fa’ehau, ’e ’ua rave ihora ia rātou ’ei mau ’āuri, ’e ’ua ho’i atu ra i te pūhapara’a o Moroni. ’E ’o te hope’a te reira nō te piti ’ahuru ’e ma maha o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>36</strong> ’E ’ua nā-reira-hia te fa’aho’ira’ahia mai o te mau ta’ata o Morianetona. ’E i muri iho i tō rātou fafaura’a i te fa’atupu noa i te hau, ’ua fa’aho’ihia rātou i te fenua ra nō Morianetona, ’e ’ua tupu ihora te hō’ē tāhō’ēra’a i roto ia rātou ’e te mau ta’ata o Lehi ; ’e ’ua fa’aho’i-ato’a-hia atu ra rātou i tō rātou mau fenua.</p>
            <p class="verse"><strong>37</strong> ’E i muri a’era, i taua iho matahiti ra ’a tupu fa’ahou ai te hau i rotopū i te mau ta’ata o Nephi, ’ua pohe ihora Nephiha, te piti o te ha’avā rahi, ’e ’ua rave māite ’oia i tōna ti’ara’a ha’avā ma te parauti’a i mua i te Atua.</p>
            <p class="verse"><strong>38</strong> ’Āre’a rā, ’aita ’oia i hina’aro ’ia fāri’i i te mau pāpa’a parau ’e te mau mea i hi’ohia e Alama ’e tōna mau metua ’ei mea mo’a roa ; nō reira ’ua hōro’a atu Alama i teie mau mea i tāna tamaiti ra ia Helamana.</p>
            <p class="verse"><strong>39</strong> Inaha, i muri a’era, ’ua mā’itihia te tamaiti a Nephiha ’ei ha’avā, nō te mono i tōna metua tāne ; ’oia ïa, ’ua mā’itihia ’oia ’ei ha’avā rahi ’e ’ei tāvana i ni’a a’e i te mau ta’ata, ma te hōreo ’e te fa’auera’a mo’a ’ia ha’avā ma te parauti’a, ’e ’ia fa’atupu noa i te hau ’e te ti’amāra’a o te mau ta’ata, ’e ’ia fa’ati’a ia rātou ’ia ha’apa’o i tō rātou mau ti’ara’a mo’a ’ia ha’amori i te Fatu tō rātou Atua ; ’oia ïa, ’ia pāturu ’e ’ia fa’ati’a i te ’ohipa a te Atua ē hope roa a’e tōna mau mahana, ’e ’ia fa’autu’a i te feiā parauti’a ’ore ’ia au i tā rātou hara.</p>
            <p class="verse"><strong>40</strong> I teienei, inaha, ’o Pahorana tōna i’oa. ’E ’ua riro Pahorana ’ei mono nō tōna metua tāne, ’e ’ua ha’amata ’oia i te fa’atere i te mau ta’ata o Nephi i te hope’a nō te piti ’ahuru ’e ma maha o te matahiti.</p>
            <p class="verse">’Ua tītau te mau ta’ata-hina’aro-ari’i ’ia fa’ahuru ’ē i te ture ’e ’ia mā’iti i te hō’ē ari’i—’Ua pāturuhia Pahorana e te feiā-ti’amā nā roto i te reo o te mau ta’ata—’Ua ha’avī Moroni i te mau ta’ata-hina’aro-ari’i ’ia ’aro nō tō rātou fenua ’e mai te mea ’aita, e taparahihia rātou—’Ua haru ’Amalikia ’e te mau ’āti Lamana e rave rahi mau ’oire ’o tei pāruru-maita’i-hia—’Ua pāruru atu Teanekuma i te ’arora’a a te mau ’āti Lamana ’e ’ua taparahi ia ’Amalikia i roto i tōna ti’ahapa. Fātata 67–66H.M.</p>
            <p class="verse">=== Alma Chapitre 51 ===</p>
            <p class="verse"><strong>1</strong> ’E i teienei, i muri a’era, i te ha’amatara’a nō te piti ’ahuru ’e ma pae o te matahiti nō te fa’aterera’a a te mau ha’avā i ni’a a’e i te mau ta’ata o Nephi, ’ua fa’atupu rātou i te hau i rotopū i te mau ta’ata o Lehi ’e te mau ta’ata o Morianetona nō ni’a i tō rātou mau fenua, ’e ’ua ha’amata i te piti ’ahuru ’e ma pae o te matahiti ma te hau.</p>
            <p class="verse"><strong>2</strong> ’Āre’a rā, ’aita rātou i tāpe’a maoro i te hau i ni’a te fenua, ’ua tupu ihora te mārōra’a i rotopū i te mau ta’ata nō ni’a i te ha’avā rahi ra ’o Pahorana ; inaha ho’i, tē vai ra te tahi pae o te mau ta’ata ’o tei hina’aro ’ia fa’ahuru-’ē-hia te tahi mau vāhi iti ta’a ’ē nō te ture.</p>
            <p class="verse"><strong>3</strong> Inaha rā, e’ita ’o Pahorana e fa’ahuru ’ē ’e ’aore rā e fa’ati’a ’ia fa’ahuru-’ē-hia te ture ; nō reira, ’aita ’oia i fa’aro’o i te feiā ’o tei fa’atae i tō rātou mau hina’aro nā roto i tā rātou mau parau anira’a nō ni’a i te fa’ahuru-’ē-ra’a i te ture.</p>
            <p class="verse"><strong>4</strong> Nō reira, ’ua riri a’era te feiā ’o tei hina’aro ’ia fa’ahuru-’ē-hia te ture iāna, ’e ’ua hina’aro ihora rātou ’ia ’ore ’oia ’ia vai noa ’ei ha’avā rahi i ni’a i te fenua ; nō reira ’ua tupu ihora te mārōra’a rahi nō ni’a i te reira, ’aita rā te ha’amani’ira’a toto.</p>
            <p class="verse"><strong>5</strong> ’E i muri a’era, ’o rātou ’o tei hina’aro ’ia ’īritihia Pahorana mai ni’a mai i te pārahira’a ha’avā, ’ua parauhia ïa rātou e mau ta’ata-hina’aro-ari’i, nō te mea ’ua hina’aro rātou ’ia fa’ahuru-’ē-hia te ture, ’ia ti’a ia rātou ’ia ha’amou i te hau ti’amā ’e ’ia fa’ati’a i te ari’i i ni’a i te fenua.</p>
            <p class="verse"><strong>6</strong> ’E ’o rātou ’o tei hina’aro ’ia fa’aea noa ’o Pahorana ’ei ha’avā rahi i ni’a i te fenua, ’ua ma’iri rātou i tō rātou i’oa e feiā-ti’amā ; ’e mai te reira ho’i te fa’ata’a-’ē-ra’a i rotopū ia rātou ; ’e ’ua tapu te feiā-ti’amā ’e ’ua fafau ho’i ’ia tāpe’a noa i tō rātou ti’amāra’a ’e te mau mea e maita’i ai tā rātou ha’apa’ora’a nā roto i te hō’ē hau ti’amā.</p>
            <p class="verse"><strong>7</strong> ’E i muri a’era, ’ua fa’a’āfarohia tā rātou mārōra’a nā roto i te reo o te nūna’a. ’E i muri a’era, ’ua tae mai ra te reo o te nūna’a ’ia ravehia te hina’aro o te feiā-ti’amā, ’e ’ua fa’aea noa Pahorana i ni’a i te pārahira’a ha’avā, ’e ’ua fa’atupu te reira i te ’oa’oa i rotopū i te mau taea’e o Pahorana, ’e i te mau ta’ata nō te ti’amā ato’a ho’i, ’e ’ua ha’amāmū te reira i te mau ta’ata-hina’aro-ari’i, ’e ’aita atu ra rātou i pāto’i mai, ’ua tītauhia rā rātou ’ia tāpe’a noa i te tumu nō te ti’amāra’a.</p>
            <p class="verse"><strong>8</strong> I teienei, te feiā i hina’aro ’ia mā’itihia te mau ari’i, ’o te feiā ti’ara’a teitei ïa ; ’e ’ua tītau rātou ’ia fa’aari’ihia rātou ; ’e ’ua turuhia ho’i rātou e te mau ta’ata tei tītau i te mana ’e te ha’amanara’a i ni’a iho i te mau ta’ata.</p>
            <p class="verse"><strong>9</strong> Inaha rā, e taime fifi roa teie ’ia vai te reira huru mārōra’a i rotopū i te mau ta’ata o Nephi ; inaha ho’i, ’ua fa’ati’arepu fa’ahou ’Amalikia i te ’ā’au o te mau ta’ata o te mau ’āti Lamana e ’aro i te mau ta’ata o te mau ’āti Nephi, ’e tē ha’aputuputu mai ra ’oia i te mau fa’ehau nō te mau vāhi ato’a o tōna ra fenua, ’e tē tātua ra ia rātou i te mauha’a tama’i, ’e tē fa’aineine ra ia rātou nō te ’aro atu ma te itoito rahi ; i tapu na ho’i ’oia ’ia inu i te toto o Moroni.</p>
            <p class="verse"><strong>10</strong> Inaha rā, e ’ite tātou ē, ’ua parau rū noa ’oia ma te feruri ’ore ’a tapu ai ’oia ; ’āre’a rā, ’ua fa’aineine ’oia iāna iho ’e i tōna mau nu’u fa’ehau nō te haere mai e ’aro i te mau ’āti Nephi.</p>
            <p class="verse"><strong>11</strong> I teienei, ’aita tōna mau nu’u fa’ehau i rahi roa atu mai tō te mātāmua ra, nō te mea e rave rahi tauatini tei taparahihia e te rima o te mau ’āti Nephi ; noa atu ā tō rātou rahira’a i pohe, ’ua ha’aputuputu ’āmui mai ’o ’Amalikia i te hō’ē nu’u fa’ehau rahi roa, ’e nō reira ’aita atu ra ’oia i mata’u ’ia haere mai i raro i te fenua ra nō Zarahemela.</p>
            <p class="verse"><strong>12</strong> ’Oia ïa, ’ua haere mai ’Amalikia iho i raro ’ei upo’o fa’atere nō te mau ’āti Lamana. ’E tei te piti ’ahuru ’e ma pae o te matahiti nō te fa’aterera’a a te mau ha’avā ; ’e tei taua ihora ho’i taime i ha’amata ai rātou i te fa’ahau i te mau ’ohipa nō tā rātou ra mau mārōra’a nō ni’a i te ha’avā rahi ra ’o Pahorana.</p>
            <p class="verse"><strong>13</strong> ’E i muri a’era, ’ia ’ite a’era te mau ta’ata i parauhia e mau ta’ata-hina’aro-ari’i ē, tē haere mai ra te mau ’āti Lamana i raro nō te ’aro mai ia rātou, ’ua ’oa’oa a’era tō rātou ’ā’au ; ’e ’aita atu ra rātou i hina’aro ’ia rave i te mauha’a tama’i, ’e ’ua riri roa a’era ho’i rātou i te ha’avā rahi, ’e i te mau ta’ata nō te ti’amā, ’e ’aita atu ra ïa rātou i rave i te mau mauha’a tama’i nō te pāruru i tō rātou fenua.</p>
            <p class="verse"><strong>14</strong> ’E i muri a’era, ’ia ’ite a’era Moroni i te reira, ’e ’ia ’ite ato’a a’era ho’i ’oia ē, tē haere mai ra te mau ’āti Lamana i roto i te mau ’ōti’a o te fenua, ’ua riri rahi a’era ’oia nō te ’eta’eta o taua mau ta’ata ra ’o tāna i fa’aitoito ma te ’ana’anatae ’ia fa’aora ia rātou ; ’oia ïa, ’ua riri rahi a’era ’oia ; ’ua ’ī roa a’era tōna vārua i te riri ia rātou.</p>
            <p class="verse"><strong>15</strong> ’E i muri a’era, ’ua fa’atae atu ra ’oia i te anira’a i te tāvana rahi o te fenua, nā roto i te reo o te nūna’a, i te anira’a iāna ’ia tai’o ’oia i te reira, ’e ’ia hōro’a mai ’oia i te mana iāna (ia Moroni) nō te ha’avī atu i te feiā ’ōrurehau ’ia pāruru i tō rātou fenua, ’e ’aore rā ’ia taparahi atu ia rātou.</p>
            <p class="verse"><strong>16</strong> ’O tāna ho’i teie ’ōpuara’a mātāmua ’ia fa’a’ore i te mau mārōra’a ’e te mau tāivara’a i rotopū i te mau ta’ata ; inaha ho’i, nā te reira i fa’atupu a’enei i te mau ha’amoura’a ato’a i tupu i ni’a ia rātou. ’E i muri a’era, ’ua fa’ati’ahia mai te reira mai te au i te reo o te nūna’a.</p>
            <p class="verse"><strong>17</strong> ’E i muri a’era, ’ua fa’aue atu ra Moroni i tōna nu’u fa’ehau ’ia haere atu rātou e ’aro i taua mau ta’ata-hina’aro-ari’i ra, ’ia hutihia i raro tō rātou ra te’ote’o ’e tō rātou mana’o ari’i ’e ’ia fa’aha’aha’a-roa-hia rātou i raro i te repo, ’e ’aore rā ’ia rave rātou i te mau mauha’a tama’i ’e ’ia pāturu i te ’ohipa nō te ti’amāra’a e ti’a ai.</p>
            <p class="verse"><strong>18</strong> ’E i muri a’era, ’ua haere ti’a atu ra te mau nu’u fa’ehau nō te ’aro atu ia rātou ; ’e ’ua huti i raro i tō rātou ra te’ote’o e tō rātou ra mana’o ari’i ; ’e nō reira ’a fa’ateitei mai ai rātou i tā rātou mau mauha’a tama’i nō te ’aro mai i te mau ta’ata o Moroni, ’ua tāpūhia rātou i raro ’e ’ua fa’aha’aha’a-roa-hia i raro i te repo.</p>
            <p class="verse"><strong>19</strong> ’E i muri a’era, ’ua noa’ahia e maha tauatini o taua feiā ’ōrurehau ra tei tāpūhia i raro i te ’o’e ; ’e tō rātou feiā fa’atere tei ’ore i taparahihia i roto i te ’arora’a, ’ua ravehia ïa rātou ’e ’ua tu’uhia i roto i te fare tāpe’ara’a, ’aita ho’i e taime nō te ha’avā ia rātou i taua taime ra.</p>
            <p class="verse"><strong>20</strong> ’E te toe’a o taua feiā ’ōrurehau ra, ’ua fāri’i ïa rātou i te reva nō te ti’amāra’a, ’ia ’ore rātou ’ia tā’irihia i raro i te repo i te ’o’e, ’e ’ua fa’auehia rātou ’ia huti i te reva nō te ti’amāra’a i ni’a iho i tō rātou mau pare, ’e i roto i tō rātou mau ’oire, ’e ’ia rave i te mauha’a tama’i nō te pāruru i tō rātou fenua.</p>
            <p class="verse"><strong>21</strong> ’E ’ua nā reira Moroni i te ha’amou i taua mau ta’ata-hina’aro-ari’i ra, ’e ’aita atu ra e ta’ata toe nō roto mai i taua pupu ta’ata-hina’aro-ari’i ra ; ’e ’ua nā reira ho’i ’oia i te fa’a’ore i te ’eta’eta ’e te te’ote’o o taua mau ta’ata ra, ’o tei poro na ē, e toto ari’i tō rātou ; ’āre’a rā ’ua tu’uhia rātou i raro ’ia fa’aha’eha’a ia rātou iho mai tō rātou mau taea’e, ’e ’ia tama’i pūai atu nō tō rātou ti’amāra’a i te fa’atītīra’a.</p>
            <p class="verse"><strong>22</strong> Inaha, i muri a’era, ’a rave noa ai Moroni i te rāve’a nō te fa’a’ore i te mau ’arora’a ’e te mau mārōra’a i rotopū i tōna ra mau ta’ata, ’e ’a ha’avī ai ia rātou i te hau ’e i te peu maitata’i, ’e ’a fa’aineine ai ’oia i te mau fa’aturera’a nō te fa’aineine ia rātou ’ia ’aro atu i te mau ’āti Lamana, inaha ho’i, ’ua tae a’ena mai te mau ’āti Lamana i te fenua ra nō Moroni, ’e tei te mau fenua te reira nā te pae miti.</p>
            <p class="verse"><strong>23</strong> ’E i muri a’era, ’aita atu ra i nava’i te pūai o te mau ’āti Nephi i te ’oire nō Moroni ; nō reira ’ua tīahi ’ē atu ra ’Amalikia ia rātou, ma te taparahi e rave rahi. ’E i muri a’era ’ua haru noa ihora ’Amalikia i te ’oire ; ’oia ïa, ’e tō rātou ra mau pā pa’ari ato’a.</p>
            <p class="verse"><strong>24</strong> ’E ’o rātou ho’i ’o tei horo ’ē atu i rāpae i te ’oire ra nō Moroni, ’ua tae atu ïa i te ’oire ra nō Nephiha ; e ’oia ato’a ’ua ha’aputuputu ’āmui mai ra te mau ta’ata o te ’oire ra nō Lehi ia rātou iho, ’e ’ua fa’aineine ihora ’ia ineine nō te fārerei i te mau ’āti Lamana i roto i te ’arora’a.</p>
            <p class="verse"><strong>25</strong> ’Āre’a rā, i muri a’era, ’aita ’Amalikia i fa’ati’a i te mau ’āti Lamana ’ia haere nō te ’aro atu i te ’oire ra nō Nephiha, ’ua tāpe’a rā ia rātou i raro ’ia pārahi noa i te pae miti, ma te vaiiho noa i te tahi mau ta’ata i roto i te mau ’oire nō te tāpe’a noa ’e nō te pāruru i te reira.</p>
            <p class="verse"><strong>26</strong> ’E ’ua nā reira ’oia i te haere atu ma te haru i te mau ’oire e rave rahi, te ’oire ra nō Nephiha, ’e te ’oire ra nō Lehi, te ’oire ra nō Morianetona, ’e te ’oire ra nō Omonera, ’e te ’oire ra nō Gida, ’e te ’oire ra nō Muleka, ’e tei te mau fenua nō te pae hiti’a o te rā taua mau ’oire ra i te pae miti.</p>
            <p class="verse"><strong>27</strong> ’E i nā reira ho’i te mau ’āti Lamana i te noa’ara’a te mau ’oire e rave rahi nā roto i te ha’avare a ’Amalikia, ’e nā roto ho’i i tō rātou mau nu’u fa’ehau e rave rahi, ’ua ’āua-pa’ari-hia taua mau ’oire ra mai te au i te mau pā pa’ari a Moroni ra ; ’e ’ua riro te reira ’ei mau ha’apūra’a pa’ari nō te mau ’āti Lamana.</p>
            <p class="verse"><strong>28</strong> ’E i muri a’era, ’ua haere ti’a atu ra rātou i te mau ’ōti’a o te fenua ra nō ’Auhune, ma te tīahi atu i te mau ’āti Nephi mai mua atu ia rātou ’e ma te taparahi e rave rahi o rātou.</p>
            <p class="verse"><strong>29</strong> ’Āre’a rā i muri a’era, ’ua ’arohia mai rātou e Teanekuma ’o tei taparahi na ia Morianetona, ’e tei haere ho’i i mua roa nō te tāpe’a i tō te reira mau ta’ata i tō rātou horora’a.</p>
            <p class="verse"><strong>30</strong> ’E i muri a’era, ’ua haere ti’a atu ra ’oia i mua ’e ’ua tāpe’a ato’a ihora ia ’Amalikia, ’a haere ti’a atu ai ’oia ’e tōna nu’u fa’ehau rahi ’ia roa’a iāna te fenua ra nō ’Auhune, ’e te fenua ato’a i te pae apato’erau.</p>
            <p class="verse"><strong>31</strong> Inaha rā, ’aita ’oia i manuia, nō te mea ’ua tūra’ihia ’oia i muri e Teanekuma ’e tōna ra mau ta’ata ; e mau ’aito rahi ho’i rātou ; ’e ’ua hau atu ho’i tō te mau ta’ata ato’a o Teanekuma pūai ’e te ’aravihi i te ’ohipa ’aro i tō te mau ta’ata o te mau ’āti Lamana, ’e nō reira ’ua upo’oti’a rātou i ni’a a’e i te mau ’āti Lamana.</p>
            <p class="verse"><strong>32</strong> ’E i muri a’era, ’ua ha’ape’ape’a noa rātou i te mau ’āti Lamana, ’e nō reira ’ua taparahi noa atu ra ia rātou ē tae noa atu i te pō. ’E i muri a’era, ’ua fa’ati’a ihora Teanekuma ’e tōna ra mau ta’ata i tō rātou mau ti’ahapa nā te mau fenua i te hiti nō te fenua nō ’Auhune ; ’e ’ua fa’ati’a ato’a ihora ’Amalikia i tōna ra mau ti’ahapa nā te mau fenua i te pae tahatai i te pae miti, ’e ’ua nā reira noa atu ra rātou i te tīahihia.</p>
            <p class="verse"><strong>33</strong> ’E i muri a’era, ’ia tae mai ra te pō, ’ua haere huna atu ra Teanekuma ’e tōna ra tāvini i rāpae mai i te pō, e haere ti’a atu ra i te pūhapa o ’Amalikia ; ’e inaha, ’ua vare’ahia rātou i te ta’oto, nō tō rātou rohirohi i te ’ohipa ’e te ve’ave’a rahi o te mahana.</p>
            <p class="verse"><strong>34</strong> ’E i muri a’era, ’ua haere huna atu ra Teanekuma i roto i te ti’ahapa o te ari’i, ’e ’ua pātia ihora i tōna māfatu i te tavero ; ’ua taparahi pohe ’oi’oi ’oia i te ari’i, ’e ’aita roa a’era ’oia i fa’aara i tōna ra mau tāvini.</p>
            <p class="verse"><strong>35</strong> ’E ’ua ho’i huna fa’ahou mai ra ’oia i tōna ihora pūhapara’a, ’e inaha, tē ta’oto noa ra tōna mau ta’ata, ’e ’ua fa’aara a’era ’oia ia rātou ’e ’ua fa’a’ite atu ra ia rātou i te mau mea ato’a ’o tāna i rave.</p>
            <p class="verse"><strong>36</strong> ’E ’ua parau atu ra ’oia i tōna mau nu’u fa’ehau ’ia vai ineine māite rātou, ’o te ara mai te mau ’āti Lamana ’e ’o te haere mai rātou e ’aro mai ia rātou.</p>
            <p class="verse"><strong>37</strong> ’E ’o te hope’a te reira nō te piti ’ahuru ’e ma pae o te matahiti nō te fa’aterera’a a te mau ha’avā i ni’a iho i te mau ta’ata o Nephi ; ’e ’o te hope’a ho’i te reira nō te mau mahana o ’Amalikia.</p>
            <p class="verse">’Ua mono mai Amorona ia ’Amalikia ’ei ari’i nō te mau ’āti Lamana—’Ua arata’i Moroni, Teanekuma, e Lehi i te mau ’āti Nephi nō te ’aro atu i te mau ’āti Lamana, ’e ’ua upo’oti’a rātou—’Ua haru-fa’ahou-hia te ’oire nō Muleka, ’e ’ua taparahihia Iakoba nō roto i te ’āti Zorama. Fātata 66–64H.M.</p>
            <p class="verse">=== Alma Chapitre 52 ===</p>
            <p class="verse"><strong>1</strong> ’E i teienei, i muri a’era, i te piti ’ahuru ’e ma ono o te matahiti nō te fa’aterera’a a te mau ha’avā i ni’a i te mau ta’ata o Nephi, inaha, ’ia ara a’era te mau ’āti Lamana i te po’ipo’i mātāmua nō te ’āva’e mātāmua, inaha, ’ua ’ite a’era rātou ē, ’ua pohe roa ’Amalikia i roto i tōna ihora ti’ahapa ; ’e ’ua ’ite ato’a rātou ē, ’ua ineine Teanekuma nō te haere mai e ’aro ia rātou i taua mahana ra.</p>
            <p class="verse"><strong>2</strong> ’E i teienei, ’ia ’ite a’era te mau ’āti Lamana i te reira, ’ua mata’u roa ihora rātou ; ’e ’ua fa’a’ore ihora rātou i tā rātou ’ōpuara’a nō te haere ti’a atu i te fenua i te pae apato’erau, ’e ’ua ’ōtohe atu ra rātou ’e tō rātou mau nu’u fa’ehau ato’a i te ’oire ra nō Muleka, ’ia pāruruhia rātou i roto i tō rātou mau pā pa’ari.</p>
            <p class="verse"><strong>3</strong> ’E i muri a’era, ’ua mā’itihia te taea’e o ’Amalikia ’ei ari’i i ni’a i te mau ta’ata, ’e ’o Amorona tōna i’oa ; nō reira ’ua mā’itihia te ari’i ra o Amorona, ’oia te taea’e o te ari’i ra o ’Amalikia, nō te fa’atere ’ei mono nōna.</p>
            <p class="verse"><strong>4</strong> ’E i muri a’era, ’ua fa’aue atu ra ’oia, ’ia tāpe’a noa tōna mau ta’ata i te mau ’oire i haruhia e rātou nā roto i te ha’amani’ira’a toto ; ’aore ho’i rātou i haru mai i te hō’ē ’oire, maori rā ’ua pau rahi tō rātou toto.</p>
            <p class="verse"><strong>5</strong> ’E i teienei, ’ua ’ite ihora Teanekuma ē ’ua ’ōpua te mau ’āti Lamana ’ia tāpe’a noa i taua mau ’oire ra i haruhia mai e rātou, ’e taua mau tufa’a o te fenua ra i noa’a ia rātou, ’e i tōna ’itera’a atu i te rahi o tō rātou mau ta’ata, ’ua mana’o ihora Teanekuma e mea faufa’a ’ore ’ia tāmata i te ’aro atu ia rātou i roto i tō rātou mau ha’apūra’a.</p>
            <p class="verse"><strong>6</strong> ’Āre’a rā ’ua tāpe’a noa ’oia i tōna mau ta’ata i reira, mai te mea ra ē, tē fa’aineine ra ’oia nō te tama’i ; ’oia ïa, ’e ’oia mau tē fa’aineine ra ’oia nō te pāruru iāna iho ia rātou ra, nā roto i te hāmanira’a i te mau ’āua ē ’ati noa a’era, ’e te fa’aineinera’a i te mau vāhi ha’apūra’a.</p>
            <p class="verse"><strong>7</strong> ’E i muri a’era, ’ua nā reira noa ’oia i te fa’aineine nō te tama’i, ē tae noa atu ’ua tono mai Moroni e rave rahi mau ta’ata nō te ha’apūai i tōna ra nu’u fa’ehau.</p>
            <p class="verse"><strong>8</strong> ’E ’ua fa’atae ato’a mai ra Moroni i te mau fa’auera’a iāna, ’ia tāpe’a noa ’oia i te feiā mau-’āuri ato’a e ma’iri mai i roto i tōna rima ; nō te mea ’ua tāpe’a te mau ’āti Lamana e rave rahi mau ta’ata ’ei feiā mau-’āuri, e mea ti’a iāna ’ia tāpe’a ato’a i te mau mau-’āuri ato’a o te mau ’āti Lamana ’ei ho’o nō rātou ’o tei tāpe’ahia ’e te mau ’āti Lamana.</p>
            <p class="verse"><strong>9</strong> ’E ’ua fa’atae ato’a mai ra ’oia i te mau fa’auera’a iāna ’ia ha’apa’ari ’oia i te fenua ra nō ’Auhune, ’e ’ia rave mai ho’i i te fenua iti oaoa, ē tae atu ai i te fenua ra i te pae apato’erau, ’o te roa’a taua vāhi ra i te mau ’āti Lamana ’e ’o te roa’a ato’a te pūai ia rātou nō te ha’ape’ape’a mai ia rātou nā te mau pae ato’a ra.</p>
            <p class="verse"><strong>10</strong> ’E ’ua fa’aue ato’a mai ra Moroni iāna, ma te hina’aro iāna ’ia ha’apa’o maita’i ’oia i taua pae o te fenua ra, ’e ’ia ’imi ’oia i te mau rāve’a ato’a nō te ha’apau i te mau ’āti Lamana i taua vāhi ra, mai te au i tōna mana, penei a’e ’o te roa’a fa’ahou iāna nā roto i te rāmā ’e ’aore rā nā roto i te tahi rāve’a ’ē atu, taua mau ’oire ra i haruhia mai roto mai i tō rātou mau rima ; ’e ’ia pāruru ato’a ’e ’ia ha’apūai ho’i ’oia i te mau ’oire ē ’ati noa a’e, ’o tei ’ore i riro i roto i te rima o te mau ’āti Lamana.</p>
            <p class="verse"><strong>11</strong> ’E ’ua parau ato’a atu ’oia iāna : E haere ato’a atu vau ia ’oe na, inaha rā, tē aro nei te mau ’āti Lamana ia mātou i te mau ’ōti’a nō te fenua i te pae miti i te pae tō’o’a o te rā ; ’e inaha, e haere atu vau e ’aro atu ia rātou, nō reira ’aita e ti’a iā’u ’ia haere atu ia ’oe na.</p>
            <p class="verse"><strong>12</strong> I teienei, ’ua fa’aru’e atu te ari’i (Amorona) i te fenua ra nō Zarahemela, ’e ’ua fa’a’ite atu ’oia i te ari’i vahine nō ni’a i te pohe o tōna ra taea’e, ’e ’ua ha’aputuputu ’oia i te mau ta’ata e rave rahi, ’e ’ua haere ti’a atu rātou e ’aro i te mau ’āti Nephi i te mau fenua i te pae miti nō te pae tō’o’a o te rā.</p>
            <p class="verse"><strong>13</strong> ’E ’ua nā reira ’oia i te tāmata i te ha’ape’ape’a i te mau ’āti Nephi, ’e i te huti i te tahi pae o tō rātou nu’u fa’ehau ’ia haere i taua pae o te fenua ra, ’e ’ua fa’aue atu ra ’oia i te mau ta’ata i vaiihohia i te mau ’oire i haruhia mai e ana, ’ia ha’ape’ape’a ato’a atu rātou i te mau ’āti Nephi i te mau fenua i te pae miti nō te pae hiti’a o te rā ; ’e ’ia haru rātou i tō rātou mau fenua mai te au i tō rātou mana, ’e mai te au i te mana o tō rātou mau nu’u fa’ehau.</p>
            <p class="verse"><strong>14</strong> ’E mai te reira te huru nō te mau ’ati rahi i fāri’ihia e te mau ’āti Nephi i te hope’a nō te piti ’ahuru ’e ma ono matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>15</strong> Inaha rā, i muri a’era, ’ia tae a’era i te piti ’ahuru ’e ma hitu o te matahiti nō te fa’aterera’a a te mau ha’avā, ’ua fa’anahonaho Moroni i te mau nu’u fa’ehau ’ia pāruru i nā ’ōti’a o taua fenua ra i te pae apato’a ’e te pae tō’o’a o te rā, ’e ’ua ha’amata ihora ’oia i te haere atu i te fenua ra nō ’Auhune, ’ia ti’a iāna ’e tōna mau ta’ata ’ia tauturu atu ia Teanekuma ’ia haru fa’ahou mai i te mau ’oire i haruhia atu mai ia rātou ra—</p>
            <p class="verse"><strong>16</strong> ’E i muri a’era, ’ua fāri’i Teanekuma i te mau fa’auera’a ’ia ’aro atu i te ’oire ra nō Muleka, ’e ’ia haru fa’ahou mai i te reira mai te mea e ti’a ’ia nā reira.</p>
            <p class="verse"><strong>17</strong> ’E i muri a’era, ’ua fa’aineine ihora Teanekuma nō te ’aro atu i te ’oire ra nō Muleka, ’e ’ia haere ti’a atu e ’aro i te mau ’āti Lamana ; ’āre’a rā ’ua ’ite ’oia ē, ’aita roa e ti’a iāna ’ia ha’avī atu ia rātou ’a pārahi ai rātou i roto mai i tō rātou mau pā pa’ari ; nō reira ’ua fa’a’ore ihora ’oia i tāna mau ’ōpuara’a ’e ’ua ho’i fa’ahou mai ra i te ’oire ra nō ’Auhune, nō te tīa’i i te taera’a mai o Moroni, ’ia ti’a iāna ’ia fāri’i i te pūai nō tōna ra nu’u fa’ehau.</p>
            <p class="verse"><strong>18</strong> ’E i muri a’era, ’ua tae mai ra Moroni ’e tōna nu’u fa’ehau i te fenua ra nō ’Auhune, i te pae hope’a nō te piti ’ahuru ’e ma hitu matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>19</strong> ’E i te ha’amatara’a nō te piti ’ahuru ’e ma va’u matahiti, ’ua fa’atupu ’o Moroni rāua ’o Teanekuma ’e te mau ra’atira rahi e rave rahi i te hō’ē ’āpo’ora’a ’arora’a—nō ni’a i te mau mea tā rātou e rave nō te fa’ahaere mai i te mau ’āti Lamana e ’aro ia rātou ; ’e ’aore rā ’ia ti’a ia rātou ’ia ha’avarevare atu ia rātou ’ia haere mai i rāpae i tō rātou mau ha’apūra’a pa’ari, ’ia ti’a ia rātou ’ia upo’oti’a i ni’a a’e ia rātou ’e ’ia haru fa’ahou mai i te ’oire ra nō Muleka.</p>
            <p class="verse"><strong>20</strong> ’E i muri a’era, ’ua tono atu ra rātou i te tahi mau ve’a i te nu’u fa’ehau o te mau ’āti Lamana, ’o tei pāruru i te ’oire ra nō Muleka, ’oia ho’i i tō rātou ta’ata fa’atere o Iakoba tōna i’oa, ’e ’ua tītau atu ra iāna ’ia haere mai ’oia e tōna mau nu’u fa’ehau i rāpae nō te ’aro mai ia rātou i ni’a i te mau fenua pāpū, i rōpū i nā ’oire e piti ra. Inaha rā, ’aita roa ’o Iakoba, te hō’ē ta’ata ’āti Zorama, i haere mai i rāpae ’e tōna nu’u fa’ehau nō te ’aro mai ia rātou i ni’a i te mau fenua pāpū.</p>
            <p class="verse"><strong>21</strong> ’E i muri a’era, nō te mea ’aita Moroni i manuia nō te ’aro atu ia rātou i ni’a i te hō’ē vāhi pāpū maita’i, nō reira ’ua fa’atupu ihora ’oia i te hō’ē ’ōpuara’a nō te fa’ahaere mai i te mau ’āti Lamana i rāpae i tō rātou mau ha’apūra’a pa’ari.</p>
            <p class="verse"><strong>22</strong> Nō reira, ’ua fa’aue atu ra ’oia ia Teanekuma ’ia rave i te tahi pae iti o te mau ta’ata ’e ’ia haere atu i raro ma te ha’afātata i te pae miti ; ’e i te pō ’ua haere atu Moroni ’e tōna nu’u fa’ehau i roto i te mēdēbara i te pae tō’o’a o te rā nō te ’oire ra nō Muleka ; ’e ’ia po’ipo’i a’e, ’ia ’ite mai te mau tīa’i o te mau ’āti Lamana ia Teanekuma, ’ua horo atu ra rātou, ’e ’ua fa’a’ite atu ra ia Iakoba, tō rātou ta’ata fa’atere.</p>
            <p class="verse"><strong>23</strong> ’E inaha, ’ua haere mai ra te mau nu’u fa’ehau o te mau ’āti Lamana e ’aro mai ia Teanekuma, i mana’o ho’i rātou ē, nō tō rātou rahi e vī Teanekuma ia rātou nō te mea e mea iti rātou. ’E ’ia ’ite atu ra Teanekuma i te mau nu’u fa’ehau o te mau ’āti Lamana i te haerera’a mai nō te ’aro iāna, ’ua ha’amata ’oia i te ’ōtohe atu i raro i te hiti o te miti, i te pae apato’erau.</p>
            <p class="verse"><strong>24</strong> ’E i muri a’era, ’ia ’ite a’era te mau ’āti Lamana iāna i te ’ōtohera’a, ’ua itoito ihora rātou ’e ’ua tāpapa mai ra ia rātou ma te pūai. ’E ’a arata’i ’ē atu ai Teanekuma i te mau ’āti Lamana i tāpapa noa mai ia rātou ma te faufa’a ’ore, inaha, ’ua fa’aue atu ra Moroni i te tahi pae o tōna ra nu’u fa’ehau i pīha’i iho iāna ra ’ia haere atu i roto i te ’oire ’e ’ia haru mai i te reira.</p>
            <p class="verse"><strong>25</strong> ’E ’ua nā reira rātou, ’e ’ua taparahi i te mau ta’ata ato’a i vaiihohia mai nō te pāruru i te ’oire ; ’oia ïa, i te mau ta’ata ato’a ’o tē ’ore e fa’aru’e i tā rātou mau mauha’a tama’i.</p>
            <p class="verse"><strong>26</strong> E mea nā reira te roa’ara’a mai te ’oire nō Muleka ia Moroni ’e i te tahi pae o tōna ra nu’u fa’ehau, ’a haere atu ai ’oia ’e te toe’a o tōna nu’u fa’ehau nō te ’aro i te mau ’āti Lamana ’a ho’i mai ai rātou mai tā rātou a’ua’ura’a ia Teanekuma.</p>
            <p class="verse"><strong>27</strong> ’E i muri a’era, ’ua a’ua’u atu ra te mau ’āti Lamana ia Teanekuma ē tae noa atu ’ua fātata rātou i te ’oire nō ’Auhune, ’e i muri iho ’ua ’arohia mai rātou e Lehi ’e te tahi nu’u fa’ehau iti i vaiihohia nō te pāruru i te ’oire ra nō ’Auhune.</p>
            <p class="verse"><strong>28</strong> ’E i teienei, inaha, ’ia ’ite a’era te mau ra’atira rahi o te mau ’āti Lamana ia Lehi ’e tōna nu’u fa’ehau i te haerera’a mai nō te ’aro ia rātou, ’ua horo ’ē atu ra rātou ma te ’āhuehue rahi, ma te pe’ape’a ’o te ’ore te ’oire nō Muleka e roa’a ia rātou nā mua rātou e roa’ahia ai ia Lehi ; ’e ’ua rohirohi ho’i rātou nō tō rātou haere-noa-ra’a, ’āre’a rā te mau ta’ata o Lehi ra ’ua itoito ïa rātou.</p>
            <p class="verse"><strong>29</strong> I teienei, ’aita te mau ’āti Lamana i ’ite ē, tei muri mai ia rātou ’o Moroni ’e tōna nu’u fa’ehau ; ’e ’o tā rātou i mata’u ’o Lehi ïa ’e tōna mau ta’ata.</p>
            <p class="verse"><strong>30</strong> I teienei, ’aita Lehi i hina’aro ’ia roa’a rātou iāna ē tae roa atu ’ua fārerei rātou ia Moroni ’e tōna nu’u fa’ehau.</p>
            <p class="verse"><strong>31</strong> ’E i muri a’era, nā mua te mau ’āti Lamana i ’ōtohe ai i muri roa, ’ua ha’a’atihia rātou e te mau ’āti Nephi, ’e te mau ta’ata o Moroni i te hō’ē pae, ’e te mau ta’ata o Lehi i te tahi pae, ’e ’ua itoito ’e ’ua pūai maita’i ho’i rātou ato’a i reira ; ’āre’a rā te mau ’āti Lamana, ’ua rohirohi ïa rātou nō te maoro o tō rātou haere-noa-ra’a.</p>
            <p class="verse"><strong>32</strong> ’Ua fa’aue atu ra Moroni i tōna mau ta’ata ’ia ’aro atu ia rātou ē tae roa atu ’ua hōro’a mai rātou i tā rātou mau mauha’a tama’i.</p>
            <p class="verse"><strong>33</strong> ’E i muri a’era, ’ua arata’i mai ra Iakoba, tō rātou ta’ata fa’atere, e ’āti Zorama ’oia, ’e e ta’ata ’ā’au vī ’ore ho’i, i te mau ’āti Lamana ma te riri ’ū’ana nō te ’aro mai ia Moroni.</p>
            <p class="verse"><strong>34</strong> Nō te mea tei mua iho Moroni ia rātou i tō rātou ’ē’a haerera’a, nō reira ’ua ’ōpua ihora Iakoba ’ia taparahi ia rātou, ’e ’ia rave i taua ’ē’a ra e tae atu ai i te ’oire ra nō Muleka. Inaha rā, e mea pūai roa a’e Moroni ’e tōna mau ta’ata ; nō reira ’aita roa atu rātou i ’ōtohe i mua i te mau ’āti Lamana.</p>
            <p class="verse"><strong>35</strong> ’E i muri a’era, ’ua ’aro ihora rātou nā pae e piti ato’a ra ma te riri ’ū’ana rahi ; ’e e rave rahi tei taparahihia i nā pae e piti ato’a ra ; ’oia ïa, ’e ’ua puta ihora Moroni ’e ’ua taparahi-pohe-roa-hia ihora Iakoba.</p>
            <p class="verse"><strong>36</strong> ’E ’ua ’aro mai ra Lehi ’e tōna mau ta’ata pūai ia rātou nā te pae i muri ma te riri ’ū’ana rahi, ’e ’ua hōpoi mai ra te mau ’āti Lamana nō te pae i muri i tā rātou mau mauha’a tama’i ; ’e nō te ’āhuehue rahi ’aita atu ra te toe’a ’o rātou i ’ite ē, e horo ānei rātou ’e ’aore rā e ’aro atu ānei rātou.</p>
            <p class="verse"><strong>37</strong> I teienei, i tō Moroni ’itera’a i tō rātou ’āhuehue, ’ua nā ’ō atu ra ’oia ia rātou : Mai te mea e hōpoi mai ’outou i tā ’outou mau mauha’a tama’i, inaha, e fa’aea mātou i te ha’amani’i i tō ’outou toto i reira.</p>
            <p class="verse"><strong>38</strong> ’E i muri a’era, ’ia fa’aro’o a’era te mau ’āti Lamana i teie mau parau, ’ua haere mai ra tō rātou mau ra’atira rahi ato’a ’o tei ’ore i taparahihia, ’e ’ua taora mai ra i tā rātou mau mauha’a tama’i i raro i te pae ’āvae o Moroni, ’e ’ua fa’aue ato’a atu ra i tō rātou mau ta’ata ’ia nā reira ato’a.</p>
            <p class="verse"><strong>39</strong> Inaha rā, e rave rahi tei ’ore i nā reira ; ’e ’o rātou ’o tei ’ore i hōpoi mai i tā rātou mau ’o’e, ’ua haruhia ’e ’ua ruru’uhia rātou, ’e ’ua ravehia ho’i tā rātou mau mauha’a tama’i mai ia rātou mai, ’e ’ua ha’avīhia rātou ’ia haere nā muri i tō rātou mau taea’e i te fenua ra nō ’Auhune.</p>
            <p class="verse"><strong>40</strong> ’E i teienei, ’ua rahi atu te feiā mau-’āuri i noa’a mai i tei taparahihia ; ’oia ïa, ’ua rahi atu rātou i tei pohe i nā pae e piti ato’a ra.</p>
            <p class="verse">’Ua fa’a’ohipahia te feiā mau-’āuri ’āti Lamana nō te pāruru ha’apa’ari i te ’oire nō ’Auhune—Nā roto i te mau mārōra’a i tupu i rotopū i te mau ’āti Nephi, ’ua upo’oti’a ihora te mau ’āti Lamana—’Ua rave ihora Helamana i te fa’aterera’a i te mau tamari’i tamāroa ’āpī e piti tauatini a te mau ta’ata nō Amona. Fātata 64–63H.M.</p>
            <p class="verse">=== Alma Chapitre 53 ===</p>
            <p class="verse"><strong>1</strong> ’E i muri a’era, ’ua fa’ata’a ihora rātou i te mau fa’ehau tīa’i i te feiā mau-’āuri nō te mau ’āti Lamana, ’e ’ua ha’avī atu ra ia rātou ’ia haere atu e huna i tō rātou feiā pohe ; ’oia ïa, ’e te feiā pohe ato’a o te mau ’āti Nephi i taparahihia ; ’e ’ua fa’ata’a atu ra Moroni i te mau ta’ata i ni’a ia rātou nō te tīa’i ia rātou ’a rave ai rātou i tā rātou mau ’ohipa.</p>
            <p class="verse"><strong>2</strong> ’E ’ua haere atu ra Moroni rāua ’o Lehi i roto i te ’oire ra nō Muleka, ’e ’ua rave ihora i te fa’aterera’a nō te ’oire, e hōro’a atu ra i te reira ia Lehi. I teienei, inaha, ’o taua Lehi nei, ’o te hō’ē ïa ta’ata i pīha’i iho ia Moroni i te pae rahi o te taime nō tāna mau ’arora’a ; ’e ’ua au tōna huru i tō Moroni, ’e e mea ’oa’oa rāua i tō rāua ataata ’ore, te tahi i te tahi ; ’oia ïa, ’ua here rāua te tahi i te tahi, ’e ’ua here-ato’a-hia rāua e te feiā ato’a o Nephi ra.</p>
            <p class="verse"><strong>3</strong> ’E i muri a’era, ’ia fa’aoti a’era te mau ’āti Lamana i te tanu i tō rātou feiā pohe ’e i te feiā pohe ato’a o te mau ’āti Nephi, ’ua fa’aho’ihia atu ra rātou i te fenua ra nō ’Auhune ; ’e nā roto i te mau fa’auera’a a Moroni, ’ua fa’aue atu ra Teanekuma ia ’ō rātou i te hō’ē ’āpo’o ē ’ati noa a’e te fenua, ’oia ho’i te ’oire ra nō ’Auhune.</p>
            <p class="verse"><strong>4</strong> ’E ’ua fa’aue ’oia ia rātou ’ia hāmani i te hō’ē ’āua rā’au i ni’a i te pae roto o taua ’āpo’o ra, ’e ’ua ha’apu’e mai ra rātou i te repo nō roto mai i te ’āpo’o i pīha’i iho i te ’āua rā’au ; ’e ’ua nā reira rātou i te fa’arave i te mau ’āti Lamana i te ’ohipa ē tae noa atu ’ua ha’a’ati roa rātou i te ’oire ra nō ’Auhune i te ’āua pa’ari i hāmanihia i te rā’au ’e te repo, ’e e mea teitei ho’i te reira.</p>
            <p class="verse"><strong>5</strong> ’E ’ua riro a’era teie ’oire ’ei ha’apūra’a pa’ari roa mai taua taime atu ra ; ’e ’ua ha’apa’o noa rātou i te feiā mau-’āuri o te mau ’āti Lamana i roto i teie nei ’oire ; ’oia ïa, i roto i te ’āua tā rātou i fa’aue i te mau ’āti Lamana ’ia hāmani i tō rātou iho rima. I teienei, e mea ti’a roa ia Moroni ’ia fa’aue i te mau ’āti Lamana ’ia rave i te ’ohipa, nō te mea e mea ’ōhie ’ia ha’apa’o ia rātou ’a rave ai rātou i te ’ohipa ; ’e ’ua hina’aro ho’i ’oia i tōna mau ta’ata pā’āto’a i te taime ’oia e ’aro atu ai i te mau ’āti Lamana.</p>
            <p class="verse"><strong>6</strong> ’E i muri a’era, e mea nā reira Moroni i te upo’oti’a i ni’a a’e i te hō’ē o te mau nu’u fa’ehau rahi roa a’e o te mau ’āti Lamana, ’e ’ua roa’a iāna te ’oire ra nō Muleka, ’o te hō’ē ïa o te mau vāhi pa’ari roa a’e o te mau ’āti Lamana i roto i te fenua ra nō Nephi ; ’e ’ua hāmani ato’a ’oia i te hō’ē ha’apūra’a pa’ari nō te tāpe’a i tāna feiā mau-’āuri.</p>
            <p class="verse"><strong>7</strong> ’E i muri a’era, ’aita ’oia i tāmata fa’ahou ’ia ’aro atu i te mau ’āti Lamana i taua matahiti ra, ’āre’a rā ’ua fa’a’ohipa ’oia i tōna mau ta’ata nō te fa’aineine noa nō te ’aro atu ; ’oia ïa, ’e nō te hāmani i te mau pā nō te pāruru ia rātou iho i te mau ’āti Lamana ; ’oia ïa, nō te fa’aora i tā rātou mau vahine ’e tā rātou mau tamari’i i te o’e ’e te ’ati, ’e nō te fāri’i i te mā’a nā tō rātou mau nu’u fa’ehau.</p>
            <p class="verse"><strong>8</strong> ’E i teienei, i muri a’era, tē pārahi ra te mau nu’u fa’ehau o te mau ’āti Lamana i te pae apato’a nō te miti i te pae tō’o’a o te rā, ’e tei te ātea ’ē ’o Moroni ; ’e nō te mau ’ohipa tāviri i rotopū i te mau ’āti Nephi, ’ua tupu ihora te mau mārōra’a i rotopū ia rātou, ’e ’ua roa’a ihora i te mau ’āti Lamana te mana ri’i i ni’a i te mau ’āti Nephi, ’oia ïa, ’e nō reira ho’i ’ua roa’a ia rātou e rave rahi o tō rātou mau ’oire i taua pae fenua ra.</p>
            <p class="verse"><strong>9</strong> ’E nō te mau ’ohipa ’ī’ino i rotopū ia rātou iho, ’oia ïa, nō te mau mārōra’a ’e te ’ohipa tāviri i rotopū ia rātou iho, i ro’ohia ai rātou i te mau fifi rahi roa.</p>
            <p class="verse"><strong>10</strong> ’E i teienei, inaha, e parau ri’i tā’u nō ni’a i te feiā o Amona, i riro na ho’i rātou i te mātāmua ’ei mau ’āti Lamana ; ’āre’a rā nā roto ia Amona ’e tōna ra mau taea’e, ’e ’aore rā, nā roto i te mana o te parau a te Atua ’ua fa’afāriuhia mai rātou i te Fatu ; ’e ’ua arata’ihia rātou i raro i te fenua ra nō Zarahemela, ’e mai reira atu ’ua pāruruhia rātou e te mau ’āti Nephi.</p>
            <p class="verse"><strong>11</strong> ’E nō tā rātou tapura’a, ’ua tāpe’ahia rātou ’eiaha rātou e rave i te mauha’a tama’i nō te ’aro atu i tō rātou mau taea’e ; nō te mea ’ua tapu rātou ē, ’aita roa rātou e ha’amani’i fa’ahou i te toto ; ’e mai te au i tā rātou ra tapu, e pohe rātou, ’oia ïa, e fa’ati’a rātou ia rātou iho ’ia ma’iri i roto i te rima o tō rātou mau taea’e, ’āua’a a’e rā te aroha ’e te here rahi o Amona ’e tō tōna mau taea’e ia rātou.</p>
            <p class="verse"><strong>12</strong> Nō te reira tumu i arata’ihia mai ai rātou i raro i te fenua ra nō Zarahemela ; ’e mai te reira mai taime ’ua pāruru-noa-hia rātou e te mau ’āti Nephi.</p>
            <p class="verse"><strong>13</strong> ’Āre’a rā i muri a’era, ’ia ’ite a’era rātou i te pe’ape’a, ’e te mau ’ati ’e te ahoaho ’o tā te mau ’āti Nephi i amo nō rātou, ’ua tupu ihora tō rātou aroha ’e ’ua hina’aro ihora rātou ’ia rave i te mau mauha’a tama’i nō te pāruru i tō rātou fenua.</p>
            <p class="verse"><strong>14</strong> Inaha rā, ’a fātata ai rātou i te rave i tā rātou mau mauha’a tama’i, ’ua fa’aro’o ihora rātou i te mau parau tāparu a Helamana ’e tōna mau taea’e, ’e ’ua fātata roa ho’i rātou i te ’ōfati i te tapu tā rātou i tapu.</p>
            <p class="verse"><strong>15</strong> ’E ’ua mata’u Helamana ’o te mou tō rātou vārua ’ia nā reira rātou ; nō reira ’ua tītauhia ia rātou pā’āto’a ’o tei fa’aoti i taua fafaura’a ra, ’ia hi’o noa atu i tō rātou mau taea’e i te haerera’a nā roto i tō rātou mau ’ati, i roto i tō rātou mau pe’ape’a rahi i teie taime.</p>
            <p class="verse"><strong>16</strong> Inaha rā, i muri a’era, e rave rahi tā rātou mau tamari’i tamāroa tei ’ore i fafau i taua fafaura’a ra, ’oia ho’i, ’aita rātou e rave i tā rātou mau mauha’a tama’i nō te pāruru ia rātou iho i tō rātou mau ’enemi ; nō reira ’ua putuputu ’āmui mai ra rātou i teie taime, ’o rātou ato’a ’o tei ti’a ’ia rave i te mau mauha’a tama’i ; ’e ’ua parau rātou ia rātou iho e mau ’āti Nephi.</p>
            <p class="verse"><strong>17</strong> ’E ’ua fafau rātou i te hō’ē fafaura’a ’ia ’aro nō te ti’amāra’a o te mau ’āti Nephi ; ’oia ïa, ’ia pāruru i te fenua ē tae noa atu i te hōro’ara’a i tō rātou iho ora ; ’oia ïa, ’ua fafau ho’i rātou ē e ’ore roa rātou e fa’aru’e i tō rātou ti’amāra’a, ’āre’a rā e tama’i noa rātou nō te pāruru i te mau ’āti Nephi ’e ia rātou iho i te fa’atītīra’a.</p>
            <p class="verse"><strong>18</strong> I teienei, inaha, e piti tauatini rahira’a mau taure’are’a tāne teie ’o tei fa’aoti i teie fafaura’a ’e tei rave i tā rātou mau mauha’a tama’i nō te pāruru i tō rātou fenua.</p>
            <p class="verse"><strong>19</strong> ’E i teienei, inaha, ’aita tō te mau ’āti Nephi e pe’ape’a ia rātou i te tau i ma’iri a’enei, i teienei rā ’ua riro rātou ’ei tauturura’a rahi ato’a ; ’e ’ua rave ho’i rātou i tā rātou mau mauha’a tama’i, ’e ’ua hina’aro rātou ’ia riro Helamana ’ei ta’ata fa’atere nō rātou.</p>
            <p class="verse"><strong>20</strong> E mau taure’are’a tāne ’āpī roa rātou ato’a, ’e ’ua hau rahi roa tō rātou itoito, ’e tō rātou pūai ato’a ’e tā rātou ho’i ’ohipa ; inaha rā, e ’ere i te reira ana’e—e mau tāne ’ohipa parau mau rātou i te mau taime ato’a ’e i roto i te mau mea ato’a e tītauhia ia rātou.</p>
            <p class="verse"><strong>21</strong> ’Oia ïa, e mau ta’ata parau mau rātou ’e te ha’apa’o maita’i, ’e ’ua ha’api’ihia ho’i rātou ’ia ha’apa’o i te mau fa’auera’a a te Atua ’e ’ia haere ma te parauti’a i mua iāna.</p>
            <p class="verse"><strong>22</strong> ’E i teienei, i muri a’era, ’ua haere atu ra Helamana i mua roa i tōna mau fa’ehau ’āpī roa e piti tauatini, nō te tauturu i te mau ta’ata i te mau ’ōti’a o te fenua i te pae apato’a, i pīha’i iho i te miti i te tō’o’a o te rā.</p>
            <p class="verse"><strong>23</strong> ’E oti a’era te matahiti e piti ’ahuru ’e ma va’u nō te fa’aterera’a a te mau ha’avā i ni’a i te mau ’āti Nephi.</p>
            <p class="verse">’Ua fa’aau Amorona ’e Moroni nō te taui i te feiā mau-’āuri—’Ua tītau Moroni i te mau ’āti Lamana ’ia ho’i ’e ’ia fa’aea i tā rātou mau ’ohipa taparahi ta’ata—’Ua tītau Amorona i te mau ’āti Nephi ’ia tu’u i tā rātou mau mauha’a tama’i i raro ’e ’ia riro ’ei tītī nā te mau ’āti Lamana. Fātata e 63H.M.</p>
            <p class="verse">=== Alma Chapitre 54 ===</p>
            <p class="verse"><strong>1</strong> ’E i teienei, i muri a’era, i te ha’amatara’a nō te piti ’ahuru ’e ma iva o te matahiti nō te mau ha’avā, ’ua tono mai ra Amorona i te ve’a ia Moroni ma te ani atu iāna ’ia taui ’oia i te feiā mau-’āuri.</p>
            <p class="verse"><strong>2</strong> ’E i muri a’era, ’ua māuruuru roa ihora Moroni i tā Amorona anira’a iāna, ’ua hina’aro ’oia i te mā’a ’o tāna e hōro’a nā te feiā mau-’āuri ’āti Lamana, ’ei tauturu nō tōna iho mau ta’ata ; ’e ’ua hina’aro ato’a ’oia i tōna iho mau ta’ata nō te ha’apūai i tōna nu’u fa’ehau.</p>
            <p class="verse"><strong>3</strong> I teienei, ’ua rave atu te mau ’āti Lamana i te mau vahine e rave rahi ’e te mau tamari’i e rave rahi, ’e ’aita roa te hō’ē a’e vahine ’e te hō’ē a’e tamari’i i rotopū i te feiā mau-’āuri ato’a a Moroni, ’e ’aore rā i te feiā mau-’āuri tei ravehia e Moroni ; nō reira, ’ua ’ōpua ihora Moroni i te hō’ē rāve’a ’ia roa’a mai e rave rahi feiā mau-’āuri o te mau ’āti Nephi nō ’ō mai i te mau ’āti Lamana ra, mai te mea e ti’a ’ia nā reira.</p>
            <p class="verse"><strong>4</strong> Nō reira ’ua pāpa’i ’oia i te hō’ē ’episetole, ’e ’ua hāpono atu ra i te reira nā roto i tōna tāvini ra ia Amorona, taua iho tāvini ra ’o tei ’āfa’i mai i te ’episetole ia Moroni ra. I teienei, ’o teie te mau parau tāna i pāpa’i ia Amorona, i te nā-’ō-ra’a atu ē :</p>
            <p class="verse"><strong>5</strong> Inaha, e Amorona, ’ua pāpa’i poto noa atu vau ia ’oe na nō ni’a i teie nei ’arora’a tā ’oe i aro mai i tō’u nei mau ta’ata ; ’e ’aore rā ’o tā tō ’oe tua’ana i ’aro mai ia rātou, ’e tā ’oe ho’i e ’ōpua noa nei ā ’ia rave i muri mai i tōna ra pohera’a.</p>
            <p class="verse"><strong>6</strong> Inaha, e fa’a’ite poto noa atu vau ia ’oe na nō ni’a i tō te Atua ra parauti’a, ’e te ’o’e nō tōna ra riri ’ū’ana manahope ’o tē tautau ra i ni’a a’e ia ’oe na, maori rā ’ia tātarahapa ’oe ’e ’ia fa’aho’i ’ē atu i tō ’oe mau nu’u fa’ehau i roto i tō ’outou iho mau fenua, ’e ’aore rā i te fenua tei roa’a ia ’outou, ’oia ho’i te fenua nō Nephi.</p>
            <p class="verse"><strong>7</strong> ’Oia ïa, e fa’a’ite atu vau i teie mau mea ia ’oe na, mai te mea e ti’a ia ’oe ’ia ha’apa’o i te reira ; ’oia ïa, e fa’a’ite atu vau ia ’oe na nō ni’a i taua hade ri’ari’a ra ’o tē tīa’i ra nō te fāri’i mai i te feiā taparahi ta’ata mai ia ’oe na ’e tō ’oe tua’ana te huru, maori rā ’ia tātarahapa ’outou ’e ’ia fa’a’ore i tā ’outou mau ’ōpuara’a taparahi ta’ata, ’e ’ia ho’i atu ’e tō ’outou ra mau nu’u fa’ehau i tō ’outou iho mau fenua.</p>
            <p class="verse"><strong>8</strong> ’E nō te mea ’ua pāto’i atu ’outou i teie mau mea, ’e ’ua ’aro mai ho’i i te mau ta’ata o te Fatu ra, ’ua mana’o ïa vau e nā reira fa’ahou ā ’outou.</p>
            <p class="verse"><strong>9</strong> ’E i teienei, inaha, ’ua ineine mātou nō te fārerei ia ’outou na ; ’oia ïa, ’ia ’ore ’outou ’ia fa’a’ore i tā ’outou ra mau ’ōpuara’a, inaha, e fa’atae mai ’outou i ni’a ia ’outou i te riri ’ū’ana o taua Atua ra ’o tā ’outou i pāto’i atu, ē tae noa atu ho’i ’ua ha’amouhia ’outou.</p>
            <p class="verse"><strong>10</strong> ’Āre’a rā, mai te Fatu e ora nei, e tae mau atu tō mātou mau nu’u fa’ehau i ni’a ia ’outou, ’e ’ia ’ore ’outou ’ia fa’aātea ’ē atu, ’e e tāho’o-vave-hia ’outou e te pohe, nō te mea e tāpe’a noa mātou i tō mātou mau ’oire ’e tō mātou mau fenua ; ’oia ïa, e tāpe’a māite mātou i tā mātou ha’apa’ora’a ’e te ’ohipa a tō mātou Atua.</p>
            <p class="verse"><strong>11</strong> Inaha rā, ’ua mana’o a’era vau ē, e mea faufa’a ’ore tā’u nei mau parau ia ’oe na ; ’ua mana’o a’era ho’i au ē, e tamari’i ’oe nō hade ; nō reira e fa’aoti au i tā’u nei ’episetole i te fa’a’itera’a atu ia ’oe na ē, e’ita roa vau e taui i te feiā mau-’āuri, maori rā ’ua ti’a ’ia fa’aho’i mai ’outou i te hō’ē tāne ’e tāna vahine ’e tāna mau tamari’i, nō te hō’ē ta’ata mau-’āuri ; ’e mai te mea e nā reira ’oe, e taui ïa vau i reira.</p>
            <p class="verse"><strong>12</strong> ’E inaha, mai te mea ē ’aita ’outou e nā reira, e haere atu vau ’e tō’u ra mau nu’u fa’ehau e ’aro ia ’outou ; ’oia ïa, e fa’a’ahu vau i tā’u mau vahine ’e tā’u mau tamari’i i te mauha’a tama’i, ’e e haere atu vau e ’aro atu ia ’outou, ’e e tāpapa atu vau ia ’outou ē tae roa atu i tō ’outou iho fenua, ’oia tō tātou fenua ’āi’a mātāmua ; ’oia ïa, e riro ’ei toto nō te toto, ’ei ora nō te ora ; ’e e ’aro atu mātou ia ’outou ē tae roa atu ’ua ha’amou-roa-hia ’outou mai ni’a atu i te fenua nei.</p>
            <p class="verse"><strong>13</strong> Inaha, tei roto vau nei i tō’u riri, ’e mai te reira ato’a tō’u nei mau ta’ata ; ’ua tītau ’outou ’ia taparahi ia mātou, ’e ’ua tītau noa rā mātou ’ia pāruru ia mātou iho. Inaha rā, mai te mea ē ’ua tītau ā ’outou ’ia ha’amou ia mātou nei, ’ei reira mātou e tītau ai ’ia ha’amou ia ’outou na ; ’oia ïa, e tītau ā mātou i tō mātou fenua, te fenua nō tō mātou ’āi’a mātāmua.</p>
            <p class="verse"><strong>14</strong> I teienei, tē fa’aoti nei au i tā’u ’episetole. ’O Moroni au ; ’o vau te ta’ata fa’atere nō te mau ta’ata o te mau ’āti Nephi.</p>
            <p class="verse"><strong>15</strong> I teienei, i muri a’era, ’ia fāri’i a’era Amorona i teie ’episetole, ’ua riri ihora ’oia, ’e ’ua pāpa’i fa’ahou mai ra ’oia i te tahi ’episetole ia Moroni, ’e teie te mau parau tāna i pāpa’i mai, i te nā-’ō-ra’a ē :</p>
            <p class="verse"><strong>16</strong> ’O Amorona vau, te ari’i o te mau ’āti Lamana ; ’o vau te teina o ’Amalikia tā ’outou i taparahi. Inaha, e tāho’o atu vau i tōna ra toto i ni’a iho ia ’outou, ’oia ïa, e haere atu vau ’e tō’u ra mau nu’u fa’ehau e ’aro ia ’outou, ’e ’aita ho’i au e mata’u i tā ’outou mau parau ha’amata’u.</p>
            <p class="verse"><strong>17</strong> Inaha ho’i, ’ua hāmani ’ino tō ’outou mau metua i tō rātou ra mau taea’e, ’e nō reira ho’i ’ua fa’a’ere rātou ia rātou i tō rātou ti’amāra’a nō te hau fenua ’e ’o rātou ho’i tei ti’a mau ’ia fāri’i i te reira.</p>
            <p class="verse"><strong>18</strong> ’E i teienei, inaha, mai te mea e ha’apae ’outou i tā ’outou mau mauha’a tama’i, ’e ’a auraro ai i te feiā ’o tē tano mau ’ia fāri’i i te hau fenua, ’ei reira vau e fa’aue ai i tō’u mau ta’ata ’ia ha’apae i tā rātou mau mauha’a tama’i ’e ’eiaha roa e ’aro fa’ahou.</p>
            <p class="verse"><strong>19</strong> Inaha, ’ua parau mai ’oe i te mau parau ha’amata’u e rave rahi i ni’a iā’u e i tō’u nei mau ta’ata ; inaha rā ’aita roa mātou i mata’u i tā ’oe mau parau ha’amata’u.</p>
            <p class="verse"><strong>20</strong> ’Āre’a rā, e fa’ati’a vau ma te ’oa’oa ’ia taui i te feiā mau-’āuri mai te au i tā ’oe anira’a, ’ia ti’a iā’u ’ia fa’aherehere i tā’u mā’a nā tō’u mau fa’ehau ; ’e e fa’atupu mātou i te hō’ē ’arora’a ’o tē riro ’ei mea mure ’ore, ē tae noa atu ’ua auraro te mau ’āti Nephi i tō mātou mana fa’atere ’e ’aore rā ’ua fāri’i i tō rātou ha’amoura’a mure ’ore.</p>
            <p class="verse"><strong>21</strong> ’E nō ni’a i taua Atua ra ’o tā ’oe i parau ē, ’ua pāto’ihia e mātou nei, inaha, ’aita roa mātou i ’ite i te reira huru ta’ata, ’aita ato’a ho’i ’outou i ’ite ; ’āre’a rā mai te mea ē tē vai ra te reira ra huru ta’ata, ’aita roa ïa mātou i ’ite, ’āre’a rā penei a’e nāna i hāmani ia mātou ’e ia ’outou ato’a ho’i.</p>
            <p class="verse"><strong>22</strong> ’E mai te mea ho’i ē tē vai ra te diabolo ’e te hade, inaha, ’aita ānei ’oia e tono atu ia ’oe i reira, ’ia pārahi i pīha’i iho i tō’u ra tua’ana ’o tā ’outou i taparahi, ’e ’o tei parauhia e ’oe ē, ’ua haere atu ’oia i taua vāhi ra ? Inaha rā, ’aita tō teie mau mea e faufa’a.</p>
            <p class="verse"><strong>23</strong> ’O Amorona vau, ’e e hua’ai au nō Zorama, ’o tei ha’avīhia e tō ’outou mau metua ’e tei hōpoihia mai ho’i mai Ierusalema mai.</p>
            <p class="verse"><strong>24</strong> ’E inaha, i teienei, e ta’ata ’āti Lamana mata’u ’ore au ; inaha, ’ua fa’atupuhia ho’i teie nei ’arora’a nō te tāho’o i tō rātou mau hāmani-’ino-ra’a-hia, ’e nō te tāpe’a noa ’e nō te fāri’i i tō rātou ti’amāra’a nō te hau fenua ; ’e tē fa’aoti nei au i tā’u nei ’episetole ia Moroni.</p>
            <p class="verse">’Ua pāto’i Moroni ’ia taui i te feiā mau-’āuri—’Ua fa’ata’erohia te mau tīa’i ’āti Lamana i te ’ava, ’e ’ua fa’aorahia te feiā mau-’āuri ’āti Nephi—’Ua haruhia te ’oire nō Gida ma te tama’i ’ore. Fātata 63–62H.M.</p>
            <p class="verse">=== Alma Chapitre 55 ===</p>
            <p class="verse"><strong>1</strong> I teienei, i muri a’era, i tō Moroni fāri’ira’a i teie ’episetole, ’ua riri roa ihora ’oia, nō te mea ’ua ’ite ’oia ē, ’ua ’ite pāpū Amorona i tāna iho mau ’ohipa ha’avare ; ’oia ia, ’ua ’ite ’oia ē, ’ua ’ite na Amorona ē, e ’ere i te mea ti’a ’ia fa’atupu ’oia i te ’arora’a i te mau ta’ata o Nephi.</p>
            <p class="verse"><strong>2</strong> ’E ’ua parau atu ra ’oia : Inaha, e’ita roa vau e taui i te feiā mau-’āuri ia Amorona, maori rā ’ia fa’a’ore ’oia i tāna ra ’ōpuara’a, mai tā’u i fa’a’ite atu i roto i tā’u ’episetole ; ’e e’ita roa ho’i au e fa’ati’a ’ia roa’a rahi atu ā tōna mana, maori rā ’o tei roa’a iāna i teienei.</p>
            <p class="verse"><strong>3</strong> Inaha, ’ua ’ite au i te vāhi tā te mau ’āti Lamana e tāpe’a ra i tō’u mau ta’ata ’o tā rātou i rave ’ei feiā mau-’āuri ; ’e nō te mea ’aita Amorona i fa’ati’a i tā’u anira’a i roto i tā’u ’episetole, inaha, e rave au mai te au i tā’u ra mau parau ; ’oia ïa, e tītau vau ’ia taparahi ia rātou ē tae roa atu ’ua tītau mai rātou i te hau.</p>
            <p class="verse"><strong>4</strong> ’E i teienei, i muri a’era, ’ia oti a’era tā Moroni paraura’a atu i teie mau parau, ’ua fa’aue atu ra ’oia ’ia ’imihia i rotopū i tōna ra mau ta’ata, penei a’e ’o te ’itehia mai te hō’ē ta’ata e hua’ai nō Lamana i rotopū ia rātou ra.</p>
            <p class="verse"><strong>5</strong> ’E i muri a’era, ’ua ’itehia a’era te hō’ē ta’ata, ’o Lamana tōna i’oa ; ’e ’o ’oia te hō’ē o te mau tāvini o te ari’i i taparahihia e ’Amalikia.</p>
            <p class="verse"><strong>6</strong> I teienei ’ua fa’aue atu ra Moroni ia Lamana ’e te tahi pae iti o tōna ra mau ta’ata ’ia haere atu i te mau tīa’i ’o tē ha’apa’o ra i te mau ’āti Nephi.</p>
            <p class="verse"><strong>7</strong> I teienei ’ua tāpe’ahia te mau ’āti Nephi i roto i te ’oire ra nō Gida ; nō reira ’ua mā’iti Moroni ia Lamana ’e te tahi pae iti o tōna ra mau ta’ata ’ia haere rātou nā muri iho iāna.</p>
            <p class="verse"><strong>8</strong> ’E ’ia pō ihora, ’ua haere atu ra Lamana i te mau tīa’i e ha’apa’o ra i te mau ’āti Nephi, ’e inaha, ’ua ’ite mai ra rātou iāna i te haerera’a atu, ’e ’ua tuō mai ra rātou iāna ; ’e ’ua parau atu ra ’oia ia rātou : ’Eiaha e mata’u ; inaha, e ’āti Lamana vau. Inaha, ’ua ora mai nei mātou mai roto mai i te mau ’āti Nephi, ’e tē ta’oto ra rātou ; e inaha ; ’ua rave mātou i tā rātou uaina ’e ’ua hōpoi mai mātou i te reira nā muri ia mātou.</p>
            <p class="verse"><strong>9</strong> I teienei ’ia fa’aro’o a’era te mau ’āti Lamana i teie mau parau, ’ua fāri’i mai ra rātou iāna ma te ’oa’oa ; ’e ’ua parau mai ra rātou iāna : ’A hōro’a mai na i tā ’outou uaina, ’ia inu mātou ; ’ua māuruuru mātou i te mea ’ua hōpoi mai ’outou i te uaina ’e ’ua rohirohi ho’i mātou.</p>
            <p class="verse"><strong>10</strong> ’Āre’a rā ’ua parau atu ra Lamana ia rātou : E vaiiho noa tātou i tā tātou uaina ē tae roa atu ’ua haere atu tātou e ’aro i te mau ’āti Nephi. ’Ua fa’arahi atu rā teie parau i tō rātou hina’aro ’ia inu i te uaina.</p>
            <p class="verse"><strong>11</strong> ’E ’ua parau mai ra rātou : ’Ua rohirohi tātou, nō reira ’ia inu tātou i te uaina, e’ita e maoro e roa’a fa’ahou ia tātou te uaina nō tā tātou tufa’a, ’e nā te reira e ha’apūai ia tātou ’ia ’aro atu i te mau ’āti Nephi.</p>
            <p class="verse"><strong>12</strong> ’E ’ua parau atu ra Lamana ia rātou : ’A rave mai te au i tō ’outou mau hina’aro.</p>
            <p class="verse"><strong>13</strong> ’E i muri a’era, ’ua inu noa ihora rātou i te uaina ; ’e e mea au roa ho’i i tō rātou inura’a, nō reira ’ua inu rahi noa rātou ; ’e e mea pūai te reira, ’e ’ua fa’arahi-roa-hia ho’i tōna pūai.</p>
            <p class="verse"><strong>14</strong> ’E i muri a’era, ’ua inu rātou ’e ’ua ’ārearea, ’e ’aita i maoro ’ua ta’ero roa ihora rātou pā’āto’a.</p>
            <p class="verse"><strong>15</strong> ’E i teienei, ’ia ’ite a’era Lamana ’e tōna mau ta’ata ē ’ua ta’ero rātou pā’āto’a, ’e ’ua ro’ohia ho’i i te ta’oto rahi, ’ua ho’i mai ra rātou ia Moroni ra ’e ’ua fa’a’ite mai ra iāna i te mau mea ato’a i tupu.</p>
            <p class="verse"><strong>16</strong> ’E i teienei, ’ua au te reira i tā Moroni ’ōpuara’a. ’E ’ua fa’aineine Moroni i tōna mau ta’ata i te mau mauha’a tama’i ; ’e ’ua haere atu ra ’oia i te ’oire ra nō Gida, ’a ro’ohia ai te mau ’āti Lamana i te ta’oto rahi ’e te ta’ero ho’i, ’e ’ua hōro’a atu i te mau mauha’a tama’i i te feiā mau-’āuri, ’e nō reira ho’i ’ua fāri’i rātou pā’āto’a i te mau mauha’a tama’i.</p>
            <p class="verse"><strong>17</strong> ’Oia ïa, ’e tae noa atu i tā rātou mau vahine ’e te mau tamari’i pā’āto’a ’o tei ti’a ’ia fa’a’ohipa i te mauha’a tama’i, i te taime ’a hōro’a atu ai Moroni i te mauha’a tama’i i te feiā mau-’āuri pā’āto’a ; ’e ’ua ravehia taua mau mea ato’a ra ma te māniania ’ore.</p>
            <p class="verse"><strong>18</strong> ’Āre’a rā ’āhiri rātou i fa’aara i te mau ’āti Lamana, inaha ’ua ta’ero rātou ’e ’ua ti’a i te mau ’āti Nephi ’ia taparahi ia rātou.</p>
            <p class="verse"><strong>19</strong> Inaha rā, e ’ere te reira i tō Moroni hina’aro ; ’aita ho’i ’oia i ’oa’oa i te taparahi i te ta’ata ’e ’aore rā i te ha’amani’i toto, ’ua ’oa’oa rā ’oia i te fa’aora i tōna mau ta’ata i te pohe ; ’e nō teie tumu ’aita ’oia i fa’atae mai i te parauti’a ’ore i ni’a iāna, ’aita ato’a ho’i ’oia i haere atu e taparahi i te mau ’āti Lamana i roto i tō rātou ta’ero.</p>
            <p class="verse"><strong>20</strong> ’Āre’a rā ’ua manuia tōna mau hina’aro ; ’ua hōro’a ’oia i te mau mauha’a tama’i i te feiā mau-’āuri o te mau ’āti Nephi ’o tei tāpe’ahia i roto i te ’āua o te ’oire, ’e ’ua hōro’a atu ’oia i te mana ia rātou ’ia haru i taua mau tufa’a i roto i te mau ’āua.</p>
            <p class="verse"><strong>21</strong> ’E i reira ’ua fa’aue atu ra ’oia i tōna mau ta’ata ’ia fa’aātea ’ē ri’i atu ia rātou, ’e ’ia ha’a’ati i te mau nu’u fa’ehau o te mau ’āti Lamana.</p>
            <p class="verse"><strong>22</strong> I teienei, inaha, ’ua ravehia teie i te taime pō, ’e ’ia ara a’era te mau ’āti Lamana i te po’ipo’i, ’ua ’ite a’era rātou ē, ’ua ha’a’atihia rātou e te mau ’āti Nephi i rāpae mai, ’e ’ua fāri’i tā rātou feiā mau-’āuri i roto mai i te mauha’a tama’i.</p>
            <p class="verse"><strong>23</strong> ’E nō reira ’ua ’ite ihora rātou ē, e mana tō te mau ’āti Nephi i ni’a ia rātou ; ’e i roto i taua mau ’ati ra, ’ua ’ite ihora rātou ē, e mea faufa’a ’ore ’ia tama’i atu i te mau ’āti Nephi ; nō reira ’ua tītau atu tō rātou mau ra’atira rahi ’ia hōpoihia mai tā rātou mau mauha’a tama’i, ’e ’ua hōpoi mai rātou i te reira ’e ’ua huri mai ra i te pae ’āvae o te mau ’āti Nephi, ma te ani mai ’ia aroha atu ia rātou.</p>
            <p class="verse"><strong>24</strong> I teienei, inaha, ’o teie te hina’aro o Moroni. ’Ua rave ihora ’oia ia rātou ’ei feiā mau-’āuri tau tama’i, ’e ’ua rave ato’a ho’i i taua ’oire ra, ’e ’ua fa’ati’amā ihora i te feiā mau-’āuri ’āti Nephi pā’āto’a ; ’e ’ua ’āmui mai ra rātou i roto i te nu’u fa’ehau o Moroni, ’e ’ua riro rātou ’ei pūai rahi nō tōna ra nu’u fa’ehau.</p>
            <p class="verse"><strong>25</strong> ’E i muri a’era, ’ua fa’aue atu ra ’oia i te mau ’āti Lamana ’o tāna i rave mai ’ei feiā mau-’āuri, ’ia ha’amata rātou i te rave i te ’ohipa nō te fa’a’eta’eta i te mau pā pa’ari ē ’ati noa a’e te ’oire ra nō Gida.</p>
            <p class="verse"><strong>26</strong> ’E i muri a’era, ’ia fa’aoti a’era ’oia i te ha’apa’ari i te ’oire ra nō Gida, mai te au i tōna ra mau hina’aro, ’ua fa’aue atu ra ’oia ’ia arata’ihia tāna feiā mau-’āuri i te ’oire ra nō ’Auhune ; ’e ’ua pāruru ato’a ’oia i taua ’oire ra i te hō’ē nu’u fa’ehau pūai roa.</p>
            <p class="verse"><strong>27</strong> ’E i muri a’era, ’ua nā reira rātou, noa atu ā te mau ’ohipa ha’avarevare a te mau ’āti Lamana, ’ua tāpe’a ’e ’ua pāruru rātou i te feiā mau-’āuri ato’a ’o tā rātou i rave mai, ’e ’ua tāpe’a noa ato’a rātou i te mau fenua ato’a ’e te mau mea ato’a ho’i i roa’a ia rātou ra.</p>
            <p class="verse"><strong>28</strong> ’E i muri a’era, ’ua ha’amata fa’ahou ihora te mau ’āti Nephi i te upo’oti’a, ’e i te fāri’i fa’ahou i tō rātou ti’amāra’a ’e te mau mea e maita’i ai rātou.</p>
            <p class="verse"><strong>29</strong> E rave rahi taime ’ua tāmata te mau ’āti Lamana ’ia ha’a’ati ia rātou i te pō, ’āre’a rā i roto i teie mau tāmatara’a, e rave rahi fa’ahou ā tō rātou i riro mai ’ei feiā mau-’āuri.</p>
            <p class="verse"><strong>30</strong> ’E e rave rahi taime ’ua tāmata rātou ’ia fa’ainu i te mau ’āti Nephi i tā rātou uaina, ’ia ti’a ia rātou ’ia ha’apohe ia rātou i te mea ta’ero ’e ’aore rā ’ia fa’ata’erohia i te ’ava.</p>
            <p class="verse"><strong>31</strong> Inaha rā, ’aita roa te mau ’āti Nephi i tō’aru’aru i te ha’amana’o i te Fatu tō rātou Atua i roto i tō rātou taime ati. ’Aita roa rātou i topa i roto i tā rātou mau mārei ; ’oia ïa, ’aita rātou e inu i tā rātou uaina, maori rā ’ua hōro’a rātou i te tahi nā mua i te feiā mau-’āuri ’āti Lamana.</p>
            <p class="verse"><strong>32</strong> ’E ’ua nā reira rātou i te hi’o māite ’ia ’ore te hō’ē mea ta’ero ’ia fa’ainuhia ia rātou ; ’i te mea ho’i, mai te mea e fa’ata’ero tā rātou uaina i te hō’ē ta’ata ’āti Lamana, e fa’ata’ero ato’a ïa te reira i te hō’ē ta’ata ’āti Nephi ; ’e ’ua nā reira rātou i te hi’opo’a i tā rātou mau huru ’ava ato’a.</p>
            <p class="verse"><strong>33</strong> ’E i teienei, i muri a’era, e mea ti’a roa ia Moroni ’ia fa’aineine nō te haru i te ’oire ra nō Morianetona ; inaha ho’i, nā roto i tā rātou iho mau ’ohipa, ’ua ha’apa’ari te mau ’āti Lamana i te ’oire ra nō Morianetona ē tae noa atu ’ua riro te reira ’ei ha’apūra’a pa’ari roa.</p>
            <p class="verse"><strong>34</strong> ’E ’ua tāmau noa rātou i te ’āfa’i mai i te feiā tama’i ’āpī i roto i taua ’oire ra, ’e i te mau mā’a ’āpī ato’a ho’i.</p>
            <p class="verse"><strong>35</strong> ’E ’o te hope’a te reira nō te piti ’ahuru ’e ma iva o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">’Ua fa’atae atu Helamana i te hō’ē ’episetole ia Moroni, ma te fa’a’ite atu iāna i te huru nō te ’arora’a i te mau ’āti Lamana—’Ua upo’oti’a rahi Anitipusa ’e Helamana i ni’a a’e i te mau ’āti Lamana—’Ua ’aro atu te mau tamari’i tamāroa e piti tauatini a Helamana ma te mana semeio, ’e ’aita roa te hō’ē ’o rātou i pohe.’Īrava 1, fātata 62H.M.;’īrava 2–19, fātata 66H.M.; ’e’īrava 20–57, fātata 65–64H.M.</p>
            <p class="verse">=== Alma Chapitre 56 ===</p>
            <p class="verse"><strong>1</strong> ’E i teienei, i muri a’era, i te ha’amatara’a nō te toru ’ahuru o te matahiti nō te fa’aterera’a a te mau ha’avā, i te piti o te mahana nō te ’āva’e mātāmua, ’ua fāri’i Moroni te hō’ē ’episetole nō ’ō mai ia Helamana ra, ma te fa’a’ite mai i te huru o te mau ’ohipa a te mau ta’ata i taua tufa’a fenua ra.</p>
            <p class="verse"><strong>2</strong> ’E ’o teie te mau parau tāna i pāpa’i, i te nā-’ō-ra’a ē : E tō’u taea’e here-rahi-hia, e Moroni, tō’u taea’e i te Fatu ’e i roto te mau ’ati nō tā tātou mau ’arora’a ; inaha, e tō’u taea’e herehia, e parau ri’i tā’u e fa’a’ite atu ia ’oe nō ni’a i tā mātou mau ’arora’a i teie pae nō te fenua.</p>
            <p class="verse"><strong>3</strong> Inaha, tē vai nei e piti tauatini mau tamari’i tamāroa a taua mau ta’ata ra tei arata’ihia mai e Amona mai te fenua mai ra o Nephi—i teienei ’ua ’ite na ho’i ’oe ē, e mau hua’ai teie nō Lamana, te tamaiti matahiapo a tō tātou metua tāne ra ’o Lehi.</p>
            <p class="verse"><strong>4</strong> I teienei ’aita e faufa’a iā’u ’ia fa’a’ite atu ia ’oe i tā rātou mau peu tumu ’e tō rātou ti’aturi ’ore, ’ua ’ite ho’i ’oe i taua mau mea nei—</p>
            <p class="verse"><strong>5</strong> Nō reira, ’ua nava’i noa iā’u ’ia fa’a’ite atu ia ’oe ē, ’ua rave teie feiā ’āpī tāne e piti tauatini i tā rātou mau mauha’a tama’i, ’e ’ua hina’aro ho’i rātou iā’u ’ia riro ’ei ta’ata fa’atere nō rātou ; ’e ’ua haere mai mātou nō te pāruru i tō tātou fenua.</p>
            <p class="verse"><strong>6</strong> ’E i teienei ’ua ’ite ato’a ’oe i te fafaura’a i fafauhia ’e tō rātou mau metua, ’oia ho’i e’ita rātou e rave fa’ahou i tā rātou mau mauha’a tama’i nō te ’aro atu i tō rātou mau taea’e nō te ha’amani’i i te toto.</p>
            <p class="verse"><strong>7</strong> ’Āre’a rā i te piti ’ahuru ’e ma ono o te matahiti, ’a ’ite ai rātou i tō tātou mau ’ati ’e tō tātou mau ahoaho nō rātou, ’ua fātata roa rātou i te ’ōfati i te fafaura’a tā rātou i fafau ’e ’ia rave i tā rātou mau mauha’a tama’i nō te pāruru ia tātou.</p>
            <p class="verse"><strong>8</strong> ’Āre’a rā ’aita vau i fa’ati’a ia rātou ’ia ’ōfati i teie fafaura’a ’o tā rātou i fafau, i ti’aturi ho’i au e ha’apūai mai te Atua ia tātou nei, ’e nō reira ho’i e ’ore roa tātou e māuiui rahi atu ā nō te ha’apa’ora’a rātou i te tapu ’o tā rātou i tapu.</p>
            <p class="verse"><strong>9</strong> Inaha rā, teie te hō’ē mea e ’oa’oa rahi ai tātou. Inaha ho’i, i te piti ’ahuru ’e ma ono o te matahiti, ’ua arata’i atu vau, ’o Helamana, i teie feiā ’āpī tāne e piti tauatini i te ’oire ra nō Iudea, nō te tauturu ia Anitipusa, ’o tā ’oe i fa’ata’a ’ei ta’ata fa’atere i ni’a a’e i te mau ta’ata nō taua pae o te fenua ra.</p>
            <p class="verse"><strong>10</strong> ’E ’ua ’āmui atu vau i tā’u mau tamaiti e piti tauatini, (ua au ho’i ’ia parauhia rātou e mau tamaiti) i te nu’u fa’ehau o Anitipusa, ’e ’ua oaoa roa Anitipusa nō teie ha’apūaira’a ; inaha ho’i, ’ua fa’aitihia tōna ra nu’u fa’ehau ’e te mau ’āti Lamana nō te mea ’ua taparahi tō rātou mau nu’u fa’ehau i tō mātou mau ta’ata e rave rahi, ’e nō te reira ’ua ’oto mātou.</p>
            <p class="verse"><strong>11</strong> ’Āre’a rā, ’ua ti’a ia tātou ia tāmāhanahana ia tātou iho i te mea ē, ’ua pohe rātou nō te aroha i tō rātou ra fenua ’e nō tō rātou Atua, ’oia ïa, ’e ’ua ’oa’oa rātou.</p>
            <p class="verse"><strong>12</strong> ’E ’ua tāpe’a noa ato’a ho’i te mau ’āti Lamana e rave rahi feiā mau-’āuri, ’e e mau ra’atira rahi ana’e rātou, ’e ’aita roa rātou i fa’aora noa ia vetahi ’ē atu. ’E tē mana’o nei mātou ē, tei te fenua ra nō Nephi rātou i teienei ā ; ’o te reira ïa mai te mea ’aita rātou i taparahihia.</p>
            <p class="verse"><strong>13</strong> ’E i teienei o teie te mau ’oire tei roa’a i te mau ’āti Lamana nā roto i te ha’amani’ira’a i te toto o tō mātou mau ta’ata mata’u ’ore e rave rahi :</p>
            <p class="verse"><strong>14</strong> Te fenua ra nō Maniti, ’oia ho’i, te ’oire ra nō Maniti, te ’oire ra nō Zeezeroma, te ’oire ra nō Kumeni, ’e te ’oire ra nō Anetipara.</p>
            <p class="verse"><strong>15</strong> ’E ’o teie te mau ’oire tei roa’a ia rātou ’a tae atu ai au i te ’oire ra nō Iudea ; ’e ’ua ’ite atu ra vau ia Anitipusa ’e tōna ra mau ta’ata i te ’ohipara’a ma tō rātou pūai ato’a nō te ha’apa’ari i te ’oire.</p>
            <p class="verse"><strong>16</strong> ’Oia ïa, ’e ’ua teimaha rātou i te tino ’e te vārua ato’a ho’i, ’e ’ua tama’i pūai rātou i te ao ’e ’ua ’ohipa pūai i te pō nō te tāpe’a noa i tō rātou mau ’oire ; ’e ’ua nā reira ho’i rātou i te fa’a’oroma’i i te mau huru ’ati rahi ato’a ra.</p>
            <p class="verse"><strong>17</strong> ’E i teienei ’ua ’ōpua pāpū rātou ’ia upo’oti’a i taua vāhi ra ’e ’aore rā ’ia pohe ; nō reira e ti’a iho ā ïa ia ’oe ’ia mana’o ē, nā teie nu’u fa’ehau iti tā’u i arata’i mai nā muri iā’u, ’oia ïa, teie mau tamaiti nā’u ra, i fa’aitoito rahi ia rātou ’e i fa’a’oa’oa rahi ia rātou.</p>
            <p class="verse"><strong>18</strong> ’E i muri a’era, ’ia ’ite a’era te mau ’āti Lamana ē, ’ua fāri’i Anitipusa i te pūai rahi nō tāna nu’u fa’ehau, ’ua fa’auehia rātou e te mau parau a Amorona, ’eiaha rātou e haere mai e ’aro i te ’oire ra nō Iudea, ’oia ho’i ia mātou.</p>
            <p class="verse"><strong>19</strong> ’E ’ua nā-reira-hia mātou i te arohahia e te Fatu ; ’e ’āhiri ho’i rātou i ’aro mai ia mātou i tō mātou vai-paruparu-ra’a, ’ua ha’amou paha ïa rātou i tō mātou nu’u fa’ehau iti ; ’ua nā-reira-hia rā mātou i te fa’aorahia.</p>
            <p class="verse"><strong>20</strong> ’Ua fa’auehia ho’i rātou e Amorona ’ia tāpe’a noa i taua mau ’oire i roa’a mai ia rātou. ’E ’o te hope’a te reira nō te piti ’ahuru ’e ma ono o te matahiti. ’E ’ia tae a’era i te ha’amatara’a nō te piti ’ahuru ’e ma hitu o te matahiti ’ua fa’aineine mātou i tō mātou ’oire ’e ia mātou ato’a iho nō te pāruru atu.</p>
            <p class="verse"><strong>21</strong> I teienei ’ua hina’aro mātou ’ia haere mai te mau ’āti Lamana e ’aro ia mātou ; ’e ’aita roa mātou i hina’aro ’ia ’aro atu ia rātou i roto i tō rātou mau ha’apūra’a pa’ari.</p>
            <p class="verse"><strong>22</strong> ’E i muri a’era, ’ua tono atu mātou i te mau ta’ata tāmoemoe ē ’ati noa a’e, nō te tāmoemoe i te mau haere’a o te mau ’āti Lamana, ’ia ’ore rātou ’ia haere nā tō mātou vāhi i te pō ’e ’aore rā i te ao, nō te ’aro atu i te tahi atu o tō tātou mau ’oire i te pae apato’erau.</p>
            <p class="verse"><strong>23</strong> ’Ua ’ite ho’i mātou ē, e ’ere taua mau ’oire ra i te mea pūai roa nō te ’aro atu ia rātou ; nō reira ’ua hina’aro mātou ē mai te mea e haere mai rātou nā tō mātou vāhi, e ’aro atu ïa mātou ia rātou nā muri atu, ’e nō reira e ’arohia atu rātou nā muri atu ’e i taua ato’a ihora taime e ’arohia mai rātou nā mua mai. ’Ua mana’o mātou ē, e ti’a ia mātou ’ia ha’avī ia rātou ; inaha rā, ’ua māere roa mātou i roto i tō mātou nei hina’aro.</p>
            <p class="verse"><strong>24</strong> ’Ua mata’u rātou ’ia haere mai nā tō mātou nei vāhi ’e tō rātou nu’u fa’ehau tā’āto’a, ’e ’ua mata’u ato’a rātou ’ia ’āfa’i mai i te tahi pae, ’o te ’ore e nava’i tō rātou pūai ’e ’o te mou atu rātou.</p>
            <p class="verse"><strong>25</strong> ’Ua mata’u ato’a rātou ’ia haere atu e ’aro i te ’oire ra nō Zarahemela ; ’e ’ua mata’u ato’a ho’i rātou ’ia haere atu i te tahi pae mai nō te ha’amatara’a o te ’ānāvai ra Sidona, ē tae atu ai i te ’oire ra nō Nephiha.</p>
            <p class="verse"><strong>26</strong> ’E nō reira, ma tō rātou mau nu’u fa’ehau ’ua ’ōpua pāpū rātou ’ia tāpe’a noa i taua mau ’oire i noa’a mai ia rātou.</p>
            <p class="verse"><strong>27</strong> ’E i teienei, i muri a’era, i te piti o te ’āva’e o taua matahiti ra, ’ua ’āfa’ihia mai ia mātou te mau mā’a e rave rahi nō ’ō mai i te mau metua o taua mau tamaiti e piti tauatini ra.</p>
            <p class="verse"><strong>28</strong> ’E ’oia ato’a ’ua tonohia mai e piti tauatini ta’ata ia mātou ra nō te fenua mai ra o Zarahemela. ’E nō reira ’ua ineine mātou ’e tō mātou mau ta’ata hō’ē ’ahuru tauatini, ’e te mau huru mā’a nā rātou, ’e nā tā rātou ato’a mau vahine ’e tā rātou mau tamari’i.</p>
            <p class="verse"><strong>29</strong> ’E ’ia ’itea a’era te mau ’āti Lamana ē tē rahi noa atu ra tō mātou mau nu’u fa’ehau i terā mahana ’e i terā mahana, ’e tē tae mai ra te mau huru mā’a ato’a nō te tauturu ia mātou, ’ua mata’u ihora rātou, ’e ’ua ha’amata ihora i te haere ’oi’oi mai nō te ’aro mai, penei a’e ’o te tāpe’a te reira i te mau mā’a ’e te pūai ’o tā mātou e fāri’i ra.</p>
            <p class="verse"><strong>30</strong> I teienei, ’ia ’ite a’era mātou ē tē tupu ra tō te mau ’āti Lamana tapitapi i te reira, ’ua hina’aro ihora mātou ’ia fa’atupu i te hō’ē ’ōpuara’a nō te rāmā ia rātou ; nō reira ’ua fa’aue mai Anitipusa ’ia haere atu vau ’e tā’u mau tamaiti iti i te hō’ē ’oire tāpiri mai, ma te fa’ahua ē tē hōpoi ra mātou i te mā’a i te ’oire tāpiri mai.</p>
            <p class="verse"><strong>31</strong> ’E ’ia haere atu mātou nā pīha’i iho i te ’oire ra nō Anetipara, ma te fa’ahua ē tē haere ra mātou i te tahi atu ’oire, i te mau fenua i te hiti nō te pae miti.</p>
            <p class="verse"><strong>32</strong> ’E i muri a’era, ’ua haere ti’a atu ra mātou ma te fa’ahua ē tē hōpoi ra mātou i te mā’a, i taua ’oire ra.</p>
            <p class="verse"><strong>33</strong> ’E i muri a’era, ’ua haere atu ra Anitipusa ’e te tahi pae o tōna ra nu’u fa’ehau, ma te vaiiho atu i te tahi pae nō te tāpe’a noa i te ’oire. ’Āre’a rā ’aita ’oia i haere mai, ē tae roa atu ’ua fātata atu tō’u ra nu’u fa’ehau iti i te ’oire ra nō Anetipara.</p>
            <p class="verse"><strong>34</strong> ’E i teienei, i roto i te ’oire ra nō Anetipara ’ua tu’uhia te nu’u fa’ehau pūai roa a’e o te mau ’āti Lamana ; ’oia ïa, te mea rahi roa atu.</p>
            <p class="verse"><strong>35</strong> ’E i muri a’era, ’ia fa’a’itehia te reira ia rātou e tō rātou mau ta’ata hi’ohi’o, ’ua haere mai ra rātou ’e tō rātou nu’u fa’ehau nō te ’aro ia mātou.</p>
            <p class="verse"><strong>36</strong> ’E i muri a’era, ’ua horo ’ē atu ra mātou i te pae apato’erau mai mua atu ia rātou. ’E ’ua nā reira ho’i mātou i te arata’i ’ē atu i te nu’u fa’ehau pūai roa o te mau ’āti Lamana.</p>
            <p class="verse"><strong>37</strong> ’Oia ïa, e tae atu i te vāhi ātea roa, ’e nō reira ho’i i tō rātou ’itera’a atu i te nu’u fa’ehau o Anitipusa i te tāpapara’a mai ia rātou, ma tō rātou pūai ato’a, ’aita rātou i tīpu’u i te pae ’atau ’e ’aita ato’a i te pae ’aui, ’ua tāpapa ’āfaro noa mai rātou nā muri ia mātou ; ’e ’ua mana’o mātou, tē ’ōpua ra rātou ’ia taparahi ia mātou hou rātou e roa’ahia mai ai e Anitipusa, ’e ’ia ’ore ho’i rātou ’ia ha’a’atihia ’e tō mātou ra mau ta’ata.</p>
            <p class="verse"><strong>38</strong> ’E i teienei, ’ia ’ite a’era Anitipusa i tō mātou fifi, ’ua fa’a’oi’oi mai ra ’oia i te haerera’a mai o tōna nu’u fa’ehau. Inaha rā, ’ua tae mai te pō, nō reira ’aita mātou i roa’ahia ia rātou, ’e ’aita ato’a rātou i roa’ahia ia Anitipusa ; nō reira ’ua fa’ati’a ihora mātou i tō mātou ti’ahapa i taua pō ra.</p>
            <p class="verse"><strong>39</strong> ’E i muri a’era, i te ’ā’ahiata roa nō taua po’ipo’i ra, inaha, ’ua tāpapa mai ra te mau ’āti Lamana ia mātou. I teienei ’aita roa i nava’i tō mātou pūai nō te ’aro atu ia rātou ; ’oia ïa, ’aita roa vau i hina’aro ’ia ma’iri atu tā’u mau tamaiti ’āpī i roto i tō rātou rima ; nō reira ’ua tāmau noa mātou i tō mātou haere’a, ’e ’ua haere atu mātou i roto i te mēdēbara.</p>
            <p class="verse"><strong>40</strong> I teienei ’ua mata’u rātou ’ia tīpu’u i te pae ’atau ’e i te pae ’aui ’o te ha’a’atihia rātou ; ’e ’aita ato’a vau i tīpu’u i te pae ’atau ’e i te pae ’aui ’o te roa’ahia mātou ia rātou, ’e ’aita ho’i e ti’a ia mātou ’ia ’aro atu ia rātou, nō te mea e taparahihia mātou ’e e ora atu rātou ; ’e ’ua nā reira atu ra mātou i te horo atu i taua mahana ato’a ra i roto i te mēdēbara, ē tae noa atu ’ua pōiri.</p>
            <p class="verse"><strong>41</strong> ’E i muri a’era, teie fa’ahou ā, ’ia hiti mai ra te māramarama o te po’ipo’i ’ua ’ite atu ra mātou i te mau ’āti Lamana i te ha’afātātara’a mai ia mātou, ’e ’ua horo ’ē atu ra mātou mai mua atu ia rātou.</p>
            <p class="verse"><strong>42</strong> ’Āre’a rā i muri a’era, ’aita rātou i tāpapa ātea mai ia mātou ’e ’ua fa’aea ihora ; ’e ’o te po’ipo’i teie nō te toru o te mahana nō te hitu o te ’āva’e.</p>
            <p class="verse"><strong>43</strong> ’E i teienei, ’aita mātou i ’ite ē ’ua roa’ahia ānei rātou ia Anitipusa, ’āre’a rā ’ua parau atu ra vau i tō’u mau ta’ata : Inaha, ’aita tātou i ’ite ē ’ua fa’aea ānei rātou ’ei ’ōpuara’a ’ia haere atu tātou e ’aro ia rātou, ’ia ti’a ia rātou ’ia haru ia tātou i roto i tā rātou mārei.</p>
            <p class="verse"><strong>44</strong> Nō reira, e aha tā ’outou parau, e tā’u mau tamaiti, e haere ānei ’outou e ’aro atu ia rātou ?</p>
            <p class="verse"><strong>45</strong> ’E tē parau atu nei au ia ’oe, e tō’u taea’e herehia e Moroni, ’aita ā vau i ’ite atu ra i te itoito rahi mai te reira, ’aita, ’aita roa i rotopū i te mau ’āti Nephi ato’a.</p>
            <p class="verse"><strong>46</strong> Mai tā’u ho’i i pi’i ia rātou e mau tamaiti nā’u (e mea ’āpī roa ho’i rātou pā’āto’a) ’oia ato’a ’ua parau mai rātou iā’u : ’E tō mātou metua, inaha, tei pīha’i iho tō tātou Atua ia tātou, ’e e’ita roa ’oia e vaiiho ia tātou ’ia ma’iri ; haere ana’e ïa i mua ; e’ita tātou e taparahi i tō tātou mau taea’e ’āhiri ’ua vaiiho noa mai rātou ia tātou, nō reira haere ana’e, ’o te ha’avī rātou i te nu’u fa’ehau o Anitipusa.</p>
            <p class="verse"><strong>47</strong> I teienei ’aita ā rātou i tama’i, ’aita rā rātou i mata’u i te pohe ; ’e ’ua feruri rahi atu rātou i te ti’amāra’a o tō rātou mau metua i tō rātou iho ora ; ’oia ïa, ’ua ha’api’ihia rātou e tō rātou mau metua vahine, ’e mai te mea ’aita rātou e fē’a’a, e fa’aora te Atua ia rātou.</p>
            <p class="verse"><strong>48</strong> ’E ’ua fa’ati’a mai ra rātou iā’u i te mau parau a tō rātou mau metua vahine, i te nā-’ō-ra’a mai ē : ’Aita roa mātou i fē’a’a ē ’ua ’ite tō mātou mau metua vahine i te reira.</p>
            <p class="verse"><strong>49</strong> ’E i muri a’era, ’ua ho’i atu vau e tā’u mau tamaiti e piti tauatini nō te ’aro i teie mau ’āti Lamana ’o tei a’ua’u noa mai ia mātou. ’E i teienei inaha, ’ua roa’ahia rātou e te mau nu’u fa’ehau o Anitipusa, ’e ’ua tupu ihora te hō’ē ’arora’a rahi roa.</p>
            <p class="verse"><strong>50</strong> ’Ua rohirohi te nu’u fa’ehau o Anitipusa, nō te mea e mea ātea te vāhi i haerehia mai e rātou i roto i te hō’ē taime poto, ’e ’ua fātata roa rātou i te ma’iri atu i roto i te rima o te mau ’āti Lamana ; ’e ’āhiri ’aita vau i ho’i atu e tā’u mau tamaiti e piti tauatini ’ua manuia tā rātou ’ōpuara’a.</p>
            <p class="verse"><strong>51</strong> ’Ua pohe ho’i Anitipusa i te ’o’e ’e tōna ato’a mau ta’ata fa’atere e rave rahi, nō tō rātou rohirohi i tō rātou haere-’oi’oi-ra’a—no reira ’ua hepohepo roa te mau ta’ata o Anitipusa nō te pohe o tō rātou mau ra’atira rahi, ’e ’ua ’ōtohe rātou mai mua atu i te mau ’āti Lamana.</p>
            <p class="verse"><strong>52</strong> ’E i muri a’era, ’ua itoito ihora te mau ’āti Lamana, ’e ’ua ha’amata ihora rātou i te a’ua’u mai ia rātou ; ’e nō reira ’ua a’ua’u pūai mai ra te mau ’āti Lamana ia rātou ’a ’aro atu ai Helamana ’e tōna mau ta’ata e piti tauatini i te mau ta’ata i muri, ’e ’ua ha’amata ihora i te taparahi pūai atu ia rātou, ’e nō reira ho’i ’ua fa’aea ihora te nu’u fa’ehau pā’āto’a o te mau ’āti Lamana ’e ’ua fāriu mai ra nō te ’aro ia Helamana.</p>
            <p class="verse"><strong>53</strong> I teienei, ’ia ’ite a’era te mau ta’ata o Anitipusa ē, ’ua fāriu te mau ’āti Lamana i muri, ’ua ha’aputuputu ihora rātou i tō rātou mau ta’ata, ’e ’ua haere atu ra nā muri atu i te mau ’āti Lamana.</p>
            <p class="verse"><strong>54</strong> ’E i teienei, i muri a’era, ’ua ha’a’ati ihora mātou, te mau ta’ata o Nephi, te mau ta’ata o Anitipusa, ’e ’o vau ’e tā’u mau tamaiti e piti tauatini ato’a ho’i, i te mau ’āti Lamana, ’e ’ua taparahi atu ia rātou ; ’oia ïa, ’e nō reira ho’i, ’ua ha’avīhia rātou ’ia hōro’a mai i tā rātou mau mauha’a tama’i ’e ia rātou iho ho’i ’ei feiā mau-’āuri tau tama’i.</p>
            <p class="verse"><strong>55</strong> ’E i teienei, i muri a’era, i tō rātou tu’ura’a mai ia rātou iho i roto i tō mātou rima, inaha, ’ua tai’o ihora vau i taua feiā ’āpī tāne ra tei ’aro atu nā muri iho iā’u ; nō tō’u mata’u ē ’ua pohe rātou e rave rahi i te taparahihia.</p>
            <p class="verse"><strong>56</strong> Inaha rā, ’ua ’oa’oa roa vau, i te mea ē ’aita roa te hō’ē a’e o rātou i ma’iri i raro i te repo ; ’oia ïa, ’ua ’aro rātou mai te mea ra ē, tei roto ia rātou te pūai o te Atua ; ’oia ïa, ’aita roa i ’itea na te mau ta’ata pūai rahi māere i te tama’i mai ia rātou ; ’e ma te pūai rahi roa ’ua ’aro atu rātou i te mau ’āti Lamana, ’e ’ua ha’amata’u roa atu ia rātou ; ’e nō reira ’ua hōro’a mai te mau ’āti Lamana ia rātou iho ’ei feiā mau-’āuri tau tama’i.</p>
            <p class="verse"><strong>57</strong> ’E nō te mea ’aita tā mātou e vāhi nō tā mātou feiā mau-’āuri, ’ia ti’a ia mātou ’ia tāpe’a ia rātou nō te pāruru ia rātou i te mau nu’u fa’ehau o te mau ’āti Lamana, nō reira ’ua hōpoi atu ra mātou ia rātou i te fenua ra nō Zarahemela, ’e te tahi pae o te mau ta’ata nō Anitipusa ’o tei ’ore i taparahihia nā muri ia rātou ; ’e ’ua rave ihora vau i te toe’a ’e ’ua ’āmui atu ra ia rātou i tō’u ra mau ta’ata ’āpī nō te mau ’āti Amona, ’e ’ua ho’i atu ra mātou i te ’oire ra nō Iudea.</p>
            <p class="verse">Tē fa’a’ite ra Helamana i te harura’ahia o Anetipara ’e te rirora’a te reira ’e i muri iho te pārurura’ahia o Kumeni—’Ua ’aro pūai te feiā ’āpī ’āti Amona ; ’e ’ua pēpē rātou pā’āto’a, ’āre’a rā ’aita roa te hō’ē a’e i pohe—’Ua fa’a’ite mai Gida i te taparahira’ahia ’e te orara’a te feiā mau-’āuri ’āti Lamana. Fātata 63H.M.</p>
            <p class="verse">=== Alma Chapitre 57 ===</p>
            <p class="verse"><strong>1</strong> ’E i teienei, i muri a’era, ’ua fāri’i au i te hō’ē ’episetole nō ’ō mai i te ari’i ra ia Amorona, ’o tei nā ’ō mai ē, mai te mea e tu’u atu vau i te feiā mau-’āuri tau tama’i i haruhia mai e mātou i roto i te ’arora’a, e hōro’a mai ïa ’oia i te ’oire ra nō Anetipara ia mātou.</p>
            <p class="verse"><strong>2</strong> ’Āre’a rā ’ua hāpono atu vau i te hō’ē ’episetole i te ari’i, i te nā-’ō-ra’a atu ē, ’ua ’ite pāpū mātou ē, ’ua nava’i tō mātou nu’u fa’ehau nō te haru mai i te ’oire ra nō Anetipara nā roto i tō mātou pūai ; ’e ’ia tu’u atu mātou i tā mātou feiā mau-’āuri ’ei taui nō taua ’oire ra, e riro mātou ’ei feiā pa’ari ’ore i tō mātou iho mana’ora’a, ’e ’aita mātou e tu’u atu i tā mātou feiā mau-’āuri, maori rā e tu’u mai rātou i tā rātou ’ei taui.</p>
            <p class="verse"><strong>3</strong> ’E ’ua pāto’i mai Amorona i tā’u ’episetole, ’e ’aita ho’i ’oia i hina’aro ’ia taui i te feiā mau-’āuri ; nō reira ’ua ha’amata mātou i te fa’aineine nō te haere atu e ’aro i te ’oire ra nō Anetipara.</p>
            <p class="verse"><strong>4</strong> ’Āre’a rā ’ua fa’aru’e te feiā o Anetipara i te ’oire, ’e ’ua horo atu ra i te tahi atu o tō rātou mau ’oire, ’o tei roa’a ia rātou, nō te ha’apa’ari i te reira ; ’e nō reira ’ua roa’a mai i roto i tō mātou rima te ’oire ra nō Anetipara.</p>
            <p class="verse"><strong>5</strong> ’E ’o te hope’a te reira nō te piti ’ahuru ’e ma va’u o te matahiti nō te fa’aterera’a a te mau ha’avā.</p>
            <p class="verse"><strong>6</strong> ’E i muri a’era, i te ha’amatara’a o te piti ’ahuru ’e ma iva o te matahiti, ’ua fāri’i mātou i te mā’a ’e te mau ta’ata nō tō mātou nu’u fa’ehau, nō te fenua mai o Zarahemela ; ’e nō te fenua mai ē ’ati noa a’e, ’oia ho’i, e ono tauatini ta’ata, ta’a ’ē noa atu te ono ’ahuru tamari’i tamāroa nō te mau ’āti Amona ra, ’o tei haere mai nō te ’āmui mai i tō rātou mau taea’e, i tā’u pupu fa’ehau iti e piti tauatini. ’E i teienei, inaha, e mea pūai roa mātou, ’oia ïa, ’e ’ua rahi te mā’a i hōpoihia mai ia mātou.</p>
            <p class="verse"><strong>7</strong> ’E i muri a’era, ’ua hina’aro mātou ’ia ’aro atu i te nu’u fa’ehau i fa’ata’ahia nō te pāruru i te ’oire ra nō Kumeni.</p>
            <p class="verse"><strong>8</strong> ’E i teienei, inaha, e fa’a’ite atu vau ia ’oe ē, ’ua ’oi’oi roa tō mātou hina’aro i te manuia ; ’oia ïa, ma tō mātou nu’u fa’ehau rahi, ’oia ho’i i te tahi tufa’a nō tō mātou nu’u fa’ehau rahi, ’ua ha’a’ati mātou i te ’oire ra nō Kumeni i te pō, nā mua noa a’e rātou i fāri’i ai i te mā’a.</p>
            <p class="verse"><strong>9</strong> ’E i muri a’era, ’ua pūhapa ihora mātou ē ’ati noa a’e te ’oire i te mau pō e rave rahi ; ’āre’a rā ’ua ta’oto mātou ’e tā mātou mau ’o’e i pīha’i iho ia mātou, ’e ’ua fa’ata’ahia te mau tīa’i, ’ia ’ore te mau ’āti Lamana e haere mai i ni’a ia mātou i te pō nō te taparahi ia mātou, ’e ’ua tāmata rātou e rave rahi taime ; ’āre’a rā i te mau taime e rave rahi tā rātou i tāmata, ’ua ha’amani’ihia tō rātou toto.</p>
            <p class="verse"><strong>10</strong> Ē maoro a’era, ’ua tae mai ra tā rātou mā’a, ’e tē tomo ra rātou i roto i te ’oire i te pō. ’E ’o mātou nei rā, e ’ere ïa i te mau ’āti Lamana, e mau ’āti Nephi ; nō reira ’ua rave mai atu ra mātou ia rātou ’e tā rātou mau mā’a.</p>
            <p class="verse"><strong>11</strong> ’E noa atu ā ’ua tāpūhia te mau ’āti Lamana i tā rātou tauturura’a mai teie te huru, ’ua hina’aro rātou ’ia tāpe’a noa i te ’oire ; nō reira ’ua ti’a roa ia mātou ’ia rave i taua mau mā’a ra ’e ’ia hāpono atu i te reira i Iudea, ’e ’ia tono atu ho’i i tā mātou feiā mau-’āuri i te fenua ra nō Zarahemela.</p>
            <p class="verse"><strong>12</strong> ’E i muri a’era, ’aita i rahi te mau mahana i ma’iri i muri, ’ua paruparu a’era tō te mau ’āti Lamana mana’o nō te fāri’i i te tauturura’a ; nō reira ’ua tu’u mai ra rātou i te ’oire i roto i tō mātou rima ; ’e nō reira ’ua manuia a’era tā mātou mau ’ōpuara’a ’ia noa’a mai ia mātou te ’oire ra nō Kumeni.</p>
            <p class="verse"><strong>13</strong> ’Āre’a rā i muri a’era, ’ua rahi roa tā mātou feiā mau-’āuri, e noa atu ā ho’i te rahi o tō mātou mau ta’ata, ’ua ti’a roa ’ia fa’a’ohipahia tō mātou nu’u fa’ehau tā’āto’a nō te tīa’i ia rātou, ’e ’aore rā nō te taparahi ia rātou.</p>
            <p class="verse"><strong>14</strong> Inaha ho’i, e riro e rave rahi i te ora atu, ’e i te ’aro mai ma te fa’a’ohipa i te mau ’ōfa’i, ’e te mau rā’au tā’iri, ’e te mau mea e ti’a ia rātou ’ia rave i tō rātou rima ; ’e nō reira ho’i ’ua taparahi mātou e piti tauatini ti’ahapa ta’ata i muri iho i tō rātou tu’ura’a mai ia rātou iho ’ei feiā mau-’āuri tau tama’i.</p>
            <p class="verse"><strong>15</strong> Nō reira ’ua tītau-roa-hia ia mātou ’ia taparahi ia rātou ; ’e ’aore rā ’ia tīa’i ia rātou ma te ’o’e i te rima ’a arata’ihia ai rātou i raro i te fenua ra nō Zarahemela ; ’e ’aita ho’i i nava’i tā mātou mā’a nā tō mātou iho mau ta’ata, ta’a ’ē noa atu ā te mā’a ’o tā mātou i rave mai nō ’ō mai i te mau ’āti Lamana ra.</p>
            <p class="verse"><strong>16</strong> ’E i teienei, i taua mau taime fifi rahi roa ra, ’ua fifi rahi ato’a te mana’o nō ni’a i tā mātou e rave i taua feiā mau-’āuri tau tama’i ra, ’āre’a rā ’ua fa’aoti mātou ’ia arata’i ia rātou i raro i te fenua ra nō Zarahemela ; nō reira ’ua mā’iti mātou i te tahi pae o tō mātou ta’ata, ’e ’ua fa’ariro ia rātou ’ei tīa’i i tā mātou feiā mau-’āuri e arata’ihia ra i raro i te fenua ra nō Zarahemela.</p>
            <p class="verse"><strong>17</strong> ’Āre’a rā, i muri a’era, ’ia po’ipo’i a’e ’ua ho’i mai ra rātou. ’E i teienei, inaha, ’aita mātou i ui atu ia rātou nō ni’a i te feiā mau-’āuri ; inaha ho’i, ’ua ho’i mai rātou i te taime tano nō te fa’aora ia mātou ’ia ’ore ’ia ma’iri atu i roto i te rima o te mau ’āti Lamana ’o tei tae mai i ni’a ia mātou. Inaha ho’i, ’ua fa’atae atu Amorona i te tufa’a mā’a ’āpī nō te tauturu ia rātou, ’e te hō’ē ato’a nu’u ta’ata rahi.</p>
            <p class="verse"><strong>18</strong> ’E i muri a’era, ’ua tae mai taua mau ta’ata tā mātou i tono atu nō te tīa’i i te feiā mau-’āuri ra, i te taime tano, nō te tāpe’a atu ia rātou ’a fātata ai rātou i te ha’avī mai ia mātou.</p>
            <p class="verse"><strong>19</strong> Inaha rā, ’ua ’aro ’ū’ana atu tā’u pupu fa’ehau iti, ’oia ho’i te mau ta’ata e piti tauatini ’e e ono ’ahuru ; ’oia ïa, e mea pūai roa rātou i mua i te mau ’āti Lamana, ’e ’ua taparahi atu ia rātou ato’a ’o tei aro mai ia rātou.</p>
            <p class="verse"><strong>20</strong> ’E ’a fātata ai te toe’a o tō mātou nu’u fa’ehau i te ’ōtohe i mua i te mau ’āti Lamana, inaha, ’ua ’aro pūai noa teie mau ta’ata e piti tauatini ’e e ono ’ahuru ma te mata’u ’ore.</p>
            <p class="verse"><strong>21</strong> ’Oia ïa, ’ua auraro ’e ’ua ha’apa’o maita’i rātou i te mau parau ’e te mau fa’auera’a ato’a ma te hapa ’ore ; ’oia ïa, ’e mai te au i tō rātou fa’aro’o i te ravera’ahia i ni’a ia rātou ; ’e ’ua ha’amana’o ihora vau i te mau parau tā rātou i parau mai iā’u, ’o tā tō rātou mau metua vahine i ha’api’i mai ia rātou.</p>
            <p class="verse"><strong>22</strong> ’E i teienei, inaha, nā roto i tā’u mau tamari’i tamāroa nei, ’e taua mau ta’ata ato’a ho’i i mā’itihia nō te arata’i atu i te feiā mau-’āuri, i upo’oti’a ai mātou ; ’e nā rātou ho’i i ha’avī atu i te mau ’āti Lamana ; nō reira ’ua tūra’ihia atu rātou i muri i te ’oire ra nō Maniti.</p>
            <p class="verse"><strong>23</strong> ’E ’ua tāpe’a noa mātou i tō tātou ’oire ra nō Kumeni, ’e ’aita ho’i mātou pā’āto’a i pau roa i te ’o’e ; ’āre’a rā e rave rahi tō mātou i pau.</p>
            <p class="verse"><strong>24</strong> ’E i muri a’era, i te horora’a atu te mau ’āti Lamana, ’ua hōro’a ’oi’oi atu ra vau i te tahi mau fa’auera’a ’ia ravehia tō’u mau ta’ata i puta mai roto mai i te feiā pohe, ’e ’ia fa’ate’ahia tō rātou ra mau puta.</p>
            <p class="verse"><strong>25</strong> ’E i muri a’era, tē vai ra e piti hānere ta’ata i roto i tō’u mau ta’ata e piti tauatini ’e e ono ’ahuru ’o tei matapōirihia nō te pau rahi o tō rātou toto ; ’āre’a rā nā roto i te hāmani maita’i o te Atua ’aita roa te hō’ē noa a’e o rātou i pohe ; ’e i tō mātou māere rahi, ’e ’oia ato’a i te ’oa’oa o tō mātou nu’u fa’ehau pā’āto’a, ’oia ïa, ’aita ato’a ho’i te hō’ē ta’ata i rotopū ia rātou ’o tei ’ore i puta i te mau puta e rave rahi.</p>
            <p class="verse"><strong>26</strong> ’E i teienei, tō rātou fa’aorara’ahia, e mea māere rahi roa ïa i tō mātou nu’u fa’ehau ato’a, ’oia ïa, ’ua ora rātou, ’a taparahihia ai tō mātou mau taea’e hō’ē tauatini. ’E ’ua ti’a roa tā mātou parau ē, nō te mana ta’a ’ē o te Atua ïa te reira, ’e nō tō rātou fa’aro’o rahi ’ia ti’aturi i tei ha’api’ihia ia rātou—’oia ho’i, tē vai ra te Atua parauti’a ; ’e ’o rātou ’o tē ’ore e fē’a’a, e fa’aorahia rātou e tōna mana ta’a ’ē.</p>
            <p class="verse"><strong>27</strong> I teienei, ’o teie ïa te fa’aro’o o rātou ’o tā’u i parau iho nei ; e mea ’āpī rātou, ’e e mea mau pāpū tō rātou mana’o, ’e ’ua tu’u tāmau noa rātou i tō rātou ti’aturira’a i ni’a i te Atua.</p>
            <p class="verse"><strong>28</strong> ’E i muri a’era, ’ia oti a’era tā mātou utuutura’a i tō mātou mau ta’ata i puta, ’e te hunara’a i tō mātou feiā pohe ’e te feiā pohe ato’a o te mau ’āti Lamana, ’e e rave rahi ho’i rātou, inaha, ’ua ui atu ra mātou ia Gida i te parau nō ni’a te feiā mau-’āuri tā rātou i ha’amata i te arata’i atu i raro i te fenua ra nō Zarahemela.</p>
            <p class="verse"><strong>29</strong> I teienei, ’o Gida te ra’atira rahi i ni’a i te pupu fa’ehau i mā’itihia nō te tīa’i ia rātou ’a arata’ihia ai rātou i taua fenua ra.</p>
            <p class="verse"><strong>30</strong> ’E i teienei, teie te mau parau tā Gida i parau mai iā’u : Inaha, ’ua ha’amata mātou i te haere i raro i te fenua ra nō Zarahemela ’e te feiā mau-’āuri. ’E i muri a’era, ’ua fārerei a’era mātou i te mau ta’ata tāmoemoe o tō tātou mau nu’u fa’ehau, ’o tei tonohia atu nō te hi’o i te pūhapara’a o te mau ’āti Lamana.</p>
            <p class="verse"><strong>31</strong> ’E ’ua pi’i mai ra rātou ia mātou, i te nā-’ō-ra’a ē : Inaha, tē haere ra te mau nu’u fa’ehau o te mau ’āti Lamana i te ’oire ra nō Kumeni ; ’e inaha, e ’aro atu rātou i tō Kumeni, ’oia ïa, e ha’amou i tō tātou mau ta’ata.</p>
            <p class="verse"><strong>32</strong> ’E i muri a’era, ’ua fa’aro’o ihora tā mātou feiā mau-’āuri i tā rātou pi’ira’a, ’e ’ua fa’atupu te reira i tō rātou itoito ; ’e ’ua ’ōrure mai ra rātou ia mātou.</p>
            <p class="verse"><strong>33</strong> ’E i muri a’era, nō tō rātou ’ōrurera’a ’ua tā’iri mātou ia rātou i tā mātou mau ’o’e. ’E i muri a’era, ’ua horo pupu noa mai ra rātou i ni’a i tā mātou mau ’o’e, ’e ’ua taparahihia ihora te pae rahi o rātou ; ’e ’ua ora atu ra te toe’a ’e ’ua horo ’ē atu mai roto atu ia mātou.</p>
            <p class="verse"><strong>34</strong> ’E inaha, i tō rātou horo-’ē-ra’a atu ’e ’aita rātou i roa’ahia ia mātou, ’ua haere ’oi’oi mai ra mātou i te ’oire nō Kumeni ; ’e inaha, ’ua tae mai mātou i te taime tano i ti’a ai ia mātou ’ia tauturu i tō tātou mau taea’e ’ia pāruru noa i te ’oire.</p>
            <p class="verse"><strong>35</strong> ’E inaha, ’ua ora fa’ahou tātou i te rima o tō tātou mau ’enemi. ’E ’ia ha’amaita’ihia te i’oa o tātou Atua ; inaha ho’i, nāna i fa’aora ia tātou ; ’oia ïa, nāna i rave i teie mea rahi nō tātou.</p>
            <p class="verse"><strong>36</strong> I teienei, i muri a’era, i to’u, ’o Helamana, fa’aro’ora’a i teie mau parau a Gida, ’ua ’ī roa a’era vau i te ’oa’oa rahi nō tō te Atua hāmani maita’i i te fa’aorara’a ia mātou, ’ia ’ore mātou ’ia pohe ; ’oia ïa, ’e tē ti’aturi nei au ē, ’ua ō atu te mau vārua ’o tei taparahihia i roto i te fa’aeara’a o tō rātou ra Atua.</p>
            <p class="verse">’Ua haru Helamana, Gida, ’e Teomenera i te ’oire nō Maniti nā roto i te hō’ē rāve’a ’aravihi—’Ua horo ’ē atu te mau ’āti Lamana—’Ua fa’ahereherehia te mau tamaiti a te feiā o Amona a ti’a māite atu ai rātou nō te pāruru i tō rātou ti’amāra’a ’e te fa’aro’o. Fātata 63–62H.M.</p>
            <p class="verse">=== Alma Chapitre 58 ===</p>
            <p class="verse"><strong>1</strong> ’E inaha, i teienei, i muri a’era, tā mātou ’ōpuara’a i muri iho ’o te rave mai ïa i te ’oire ra nō Maniti ; inaha rā, ’aita roa tā mātou e rāve’a nō te arata’i ia rātou i rāpae i taua ’oire ra nā roto i tā mātou mau pupu fa’ehau iti. Inaha ho’i, ’ua ha’amana’o rātou i tā mātou i rave na ; nō reira ’aita roa e ti’a ia mātou ’ia rāmā atu ia rātou ’ia haere i rāpae i tō rātou mau ha’apūra’a pa’ari.</p>
            <p class="verse"><strong>2</strong> ’E e mea rahi roa atu rātou i tō mātou nu’u fa’ehau iti, ’e nō reira ’ua mata’u mātou ’ia haere atu e ’aro ia rātou i roto i tō rātou mau ha’apūra’a pa’ari.</p>
            <p class="verse"><strong>3</strong> ’Oia ïa, e mea tītau-roa-hia ia mātou ’ia fa’a’ohipa i tō mātou mau ta’ata nō te ha’apa’o i taua mau tufa’a nō te fenua i roa’a mai ’ei ’āi’a nō mātou ; nō reira e mea ti’a roa ia mātou ia tīa’i i te tau e fāri’i ai mātou i te tahi atu ā mau nu’u fa’ehau nō te fenua Zarahemela mai ’e te tautura’a ato’a nō te pae mā’a.</p>
            <p class="verse"><strong>4</strong> ’E i muri a’era, ’ua tono atu ra vau i te hō’ē ve’a i te tāvana o tō tātou fenua nō te fa’a’ite atu iāna i te huru o te mau ’ohipa nō ni’a i tō mātou mau ta’ata. ’E i muri a’era, ’ua tīa’i mātou nō te fāri’i i te mā’a ’e te nu’u fa’ehau nō te fenua mai o Zarahemela.</p>
            <p class="verse"><strong>5</strong> Inaha rā, e ’ere te reira i te mea faufa’a rahi roa nō mātou ; nō te mea ’ua fāri’i ato’a te mau ’āti Lamana i te nu’u fa’ehau i terā mahana ’e i terā mahana, ’e i te mau mā’a e rave rahi ; ’e te reira ïa tō mātou huru i taua taime ra.</p>
            <p class="verse"><strong>6</strong> ’E tē aro mai ra te mau ’āti Lamana ia mātou i terā taime ’e i terā taime, ma te ’ōpua ’ia ha’amou ia mātou nā roto i tā rātou rāmāra’a ; ’aita rā i ti’a ia mātou ’ia ’aro atu ia rātou, nō te pa’ari o tō rātou mau vāhi tāpunira’a ’e tō rātou mau ha’apūra’a pa’ari.</p>
            <p class="verse"><strong>7</strong> ’E i muri a’era, ’ua pārahi noa mātou i roto i taua mau huru ’ati ra nō te ārea e rave rahi ’āva’e te maoro, ē tae noa atu ’ua fātata roa mātou i te pohe nō te mā’a ’ore.</p>
            <p class="verse"><strong>8</strong> ’Āre’a rā i muri a’era, ’ua fāri’i mātou i te mā’a ’o tei hōpoihia mai e te hō’ē nu’u fa’ehau, e piti tauatini ta’ata, nō te tauturu ia mātou ; ’e ’o teie ana’e te tauturura’a tā mātou i fāri’i, nō te pāruru ia mātou iho ’e tō tātou fenua, ’ia ’ore ’ia ma’iri atu i roto i te rima o tō tātou mau ’enemi ; ’oia ïa, nō te ’aro atu i te ’enemi ’o tē ’ore e hope ’ia tai’o.</p>
            <p class="verse"><strong>9</strong> ’E i teienei, te tumu nō tō mātou mau fifi, ’oia ho’i te tumu ’aita rātou i fa’atae mai i te tahi atu ā nu’u fa’ehau, ’aita roa ïa mātou i ’ite ; nō reira ’ua ’oto roa mātou ’e ’ua mata’u ho’i ’o te tae mai te mau ha’avāra’a a te Atua i ni’a iho i tō tātou fenua, nō te ha’avī ’e nō te ha’amou roa ho’i ia tātou.</p>
            <p class="verse"><strong>10</strong> Nō reira ’ua pure atu ra mātou i te Atua ma tō mātou ’ā’au ato’a, ’ia ha’apūai mai ’e ’ia fa’aora mai ho’i ’oia ia mātou i te rima o tō tātou mau ’enemi ; ’oia ïa, ’ia hōro’a mai ’oia i te pūai ’ia ti’a ia mātou ’ia tāpe’a noa i tō tātou mau ’oire, e tō tātou mau fenua, e tā tātou mau tao’a, nō te pāturu i tō tātou mau ta’ata.</p>
            <p class="verse"><strong>11</strong> ’Oia ïa, ’e i muri a’era, ’ua fa’a’ite pāpū mai ra te Fatu tō tātou Atua ē, e fa’aora ’oia ia mātou ; ’oia ïa, ’e nō reira ho’i ’ua parau mai ra ’oia i te parau hau i tō mātou ’ā’au, ’e ’ua hōro’a mai ’oia i te fa’aro’o rahi ia mātou, ’e ’ua fa’aitoito mai ra ’oia ia mātou ’ia ti’aturi iāna nō tō mātou fa’aorara’a.</p>
            <p class="verse"><strong>12</strong> ’E ’ua fāri’i mātou i te itoito nō te nu’u fa’ehau iti i roa’a ia mātou, ’e ’ua ’ōpua pāpū ho’i mātou ’ia ha’avī i tō tātou mau ’enemi, ’e ’ia tāpe’a noa i tō tātou mau fenua, ’e tā tātou mau tao’a, ’e tā tātou mau vahine, ’e tā tātou mau tamari’i, ’e te tumu nō tō tātou ti’amāra’a.</p>
            <p class="verse"><strong>13</strong> ’E ’ua nā reira mātou i te haere i mua ma tō mātou pūai ato’a nō te ’aro atu i te mau ’āti Lamana, ’o tei pārahi i roto i te ’oire ra nō Maniti ; ’e ’ua fa’ati’a ihora mātou i tō mātou mau ti’ahapa i te pae mēdēbara, fātata atu i te ’oire.</p>
            <p class="verse"><strong>14</strong> ’E i muri a’era, ’ia ao a’era, ’ia ’ite mai ra te mau ’āti Lamana ē, tē pārahi ra mātou i te mau fenua i te hiti nō te mēdēbara, fātata atu i te ’oire, ’ua tono mai ra rātou i tō rātou mau ta’ata tāmoemoe ē ’ati noa a’e ia mātou, ’ia ’ite rātou i te rahi ’e te pūai ho’i o tō mātou nu’u fa’ehau.</p>
            <p class="verse"><strong>15</strong> ’E i muri a’era, ’ia ’ite a’era rātou ē, e ’ere mātou i te mea pūai, ’ia au i tō mātou rahira’a, ’e nō te mea ho’i ’ua mata’u rātou ’o te tāpe’a mātou i te tauturura’a tā rātou e fāri’i ra, maori rā ’ia haere mai rātou e ’aro ia mātou ’e ’ia taparahi ia mātou ; ’e nō tō rātou ho’i mana’ora’a ē, e mea ’ōhie ia rātou ’ia taparahi ia mātou nō te rahi o tō rātou mau nu’u fa’ehau, nō reira ’ua ha’amata ihora rātou i te fa’aineine nō te haere mai e ’aro ia mātou.</p>
            <p class="verse"><strong>16</strong> ’E ’ia ’ite a’era mātou ē, tē fa’aineine ra rātou nō te haere mai e ’aro mai ia mātou, inaha, ’ua fa’aue atu ra vau ia Gida ’e te tahi pupu ta’ata iti ’ia tāpuni iāna iho i roto i te mēdēbara, ’e ’ia Teomenera ato’a ’e te tahi pupu ta’ata iti ’ia tāpuni ato’a ia rātou iho i roto i te mēdēbara.</p>
            <p class="verse"><strong>17</strong> I teienei, tei te pae ’atau Gida ’e tōna ra mau ta’ata, ’e tei te pae ’aui te tahi pae ; ’e ’ia tāpuni a’era rātou ia rātou iho, inaha, tē pārahi ra vau ’e te toe’a o tō’u ra nu’u fa’ehau i taua iho vāhi tā mātou i fa’ati’a mātāmua i tō mātou mau ti’ahapa, nō te fa’aineine i te taime e haere mai ai te mau ’āti Lamana e ’aro mai ia mātou.</p>
            <p class="verse"><strong>18</strong> ’E i muri a’era, ’ua haere mai ra te mau ’āti Lamana ’e tō rātou nu’u fa’ehau rahi nō te ’aro mai ia mātou. ’E ’ua tae mai ra rātou ’e ’ua fātata ho’i i te taparahi ia mātou i te ’o’e, ’ua fa’aue atu ra vau i tō’u mau ta’ata, ’o rātou ’o tei fa’aea mai i pīha’i iho iā’u, ’ia ’ōtohe atu i roto i te mēdēbara.</p>
            <p class="verse"><strong>19</strong> ’E i muri a’era, ’ua a’ua’u mai ra te mau ’āti Lamana ia mātou ma te ’oi’oi rahi, ’e ’ua hina’aro roa rātou ’ia roa’ahia mātou ’e ’ia ti’a ia rātou ’ia taparahi ia mātou ; nō reira ’ua a’ua’u mai rātou ia mātou i roto i te mēdēbara ; ’e ’ua haere atu mātou nā rōpū ia Gida ’e Teomenera, ’e nō reira ho’i ’aita roa rātou i ’itehia e te mau ’āti Lamana.</p>
            <p class="verse"><strong>20</strong> ’E i muri a’era, ’ia mahemo ri’i a’era te mau ’āti Lamana, ’e ’aore rā ia mahemo ri’i a’era te nu’u fa’ehau, ’ua ti’a a’era Gida ’e Teomenera mai tō rāua mau vāhi tāpunira’a, ’e ’ua tāpe’a ihora i te mau ta’ata tāmoemoe o te mau ’āti Lamana, ’ia ’ore rātou ’ia ho’i atu i te ’oire.</p>
            <p class="verse"><strong>21</strong> ’E i muri a’era, i muri iho tō rātou tāpe’ara’a ia rātou, ’ua horo atu ra rātou i te ’oire ’e ’ua taparahi ihora i te mau tīa’i i vaiihohia nō te tīa’i i te ’oire, ’e nō reira ho’i ’ua taparahi ihora rātou ia rātou ’e ’ua haru ihora i taua ’oire.</p>
            <p class="verse"><strong>22</strong> I teienei ’ua nā-reira-hia nō te mea ’ua fa’ati’a te mau ’āti Lamana ’ia arata’ihia tō rātou nu’u fa’ehau pā’āto’a i roto i te mēdēbara, maori rā te tahi noa mau tīa’i.</p>
            <p class="verse"><strong>23</strong> ’E i muri a’era, nā roto i te reira ’ua roa’a ia Gida ’e ia Teomenera tō rātou mau ha’apūra’a pa’ari. ’E i muri a’era, ’ia maoro a’era tō mātou haerera’a i roto i te mēdēbara, ’ua ha’amata ihora mātou i te haere i te fenua ra nō Zarahemela.</p>
            <p class="verse"><strong>24</strong> ’E ’ia ’ite a’era te mau ’āti Lamana ē, tē haere ti’a ra rātou i te fenua ra nō Zarahemela, ’ua mata’u roa ihora rātou, penei a’e tē vai ra te hō’ē ’ōpuara’a i mana’ohia nō te ha’amou ia rātou ; nō reira ’ua ha’amata ihora rātou i te ’ōtohe fa’ahou i roto i te mēdēbara, ’oia ïa, nā ni’a i taua iho ’ē’a tā rātou i haere mai.</p>
            <p class="verse"><strong>25</strong> ’E inaha, ’ua pō ’e ’ua fa’ati’a ihora rātou i tō rātou mau ti’ahapa, ’e ’ua mana’o ho’i te mau ra’atira rahi o te mau ’āti Lamana ē, ’ua rohirohi te mau ’āti Nephi nō tō rātou haerera’a ; ’e nō tō rātou ho’i mana’ora’a ē, ’ua tīahi ’ē atu rātou i tō rātou nu’u fa’ehau tā’āto’a, nō reira ’aita atu ra rātou i feruri nō ni’a i te ’oire ra nō Maniti.</p>
            <p class="verse"><strong>26</strong> ’E i muri a’era, ’ia tae mai te pō, ’ua fa’aue atu ra vau i tō’u ra mau ta’ata ’eiaha rātou e ta’oto, ’āre’a rā ’ia haere rātou nā te tahi ’ē’a ’ē atu e tae atu ai i te ’oire ra nō Maniti.</p>
            <p class="verse"><strong>27</strong> ’E nō tō mātou haerera’a i te pō, inaha, ’ia ao a’era, ’ua tae mai mātou i teie pae o te mau ’āti Lamana, ’e nō reira ho’i ’ua tae mātou nā mua ia rātou i te ’oire ra nō Maniti.</p>
            <p class="verse"><strong>28</strong> ’E nō reira, i muri a’era, nā roto i taua rāve’a ’aravihi ra ’ua roa’a mai ia mātou te ’oire ra nō Maniti ma te ha’amani’i ’ore i te toto.</p>
            <p class="verse"><strong>29</strong> ’E i muri a’era, ’ia fātata mai ra te mau nu’u fa’ehau o te mau ’āti Lamana i te ’oire, ’e ’ia ’ite mai ra ho’i ē ’ua ineine mātou nō te ’aro atu ia rātou, ’ua māere roa ihora rātou ’e ’ua ro’ohia ihora rātou i te mata’u rahi, ’e nō reira ho’i ’ua horo ’ē atu ra rātou i roto i te mēdēbara.</p>
            <p class="verse"><strong>30</strong> ’Oia ïa, i muri a’era, ’ua horo ’ē atu ra te mau nu’u fa’ehau o te mau ’āti Lamana i rāpae i taua pae fenua ato’a ra. Inaha rā, ’ua hōpoi atu ra rātou i te mau vahine ’e te mau tamari’i e rave rahi i rāpae i taua fenua ra.</p>
            <p class="verse"><strong>31</strong> ’E taua mau ’oire ra i haruhia ’e te mau ’āti Lamana, tei roto ïa i tō mātou rima i teienei ; ’e tē ho’i mai ra ho’i tō mātou mau metua, ’e tā mātou mau vahine, ’e tā mātou mau tamari’i i tō rātou mau fare, maori rā ’o rātou ’o tei ravehia ’ei feiā mau-’āuri ’e ’o tei hōpoi-tītī-hia atu e te mau ’āti Lamana.</p>
            <p class="verse"><strong>32</strong> Inaha rā, e mea iti ho’i tō mātou mau nu’u fa’ehau nō te tāpe’a noa i teie mau ’oire e rave rahi ’e te mau fenua rahi ato’a ho’i.</p>
            <p class="verse"><strong>33</strong> Inaha rā, tē ti’aturi nei mātou i tō tātou Atua ’o tei hōro’a mai ia mātou i te rē i ni’a iho i taua mau fenua nei, ’e nō reira ho’i ’ua roa’a mai ia tātou taua mau ’oire ra ’e taua mau fenua ra, ’e nō tātou iho ho’i te reira.</p>
            <p class="verse"><strong>34</strong> I teienei, ’aita mātou i ’ite i te tumu i ’ore ai te hau fenua i hōro’a rahi mai i te nu’u fa’ehau nō te tauturu ia mātou ; ’e ’aita ato’a te mau ta’ata i haere mai ia mātou ra i ’ite ē nō te aha ’aita mātou i fāri’i rahi i te nu’u fa’ehau nō te tauturu ia mātou.</p>
            <p class="verse"><strong>35</strong> Inaha, ’aita mātou i ’ite ē, ’ua manuia ānei ’outou, ’e ’ua arata’i atu ho’i ’outou i te mau nu’u fa’ehau i terā pae o te fenua ; ’e mai te mea ē ’o te reira iho ā, ’aita mātou i hina’aro ’ia amuamu.</p>
            <p class="verse"><strong>36</strong> ’E mai te mea ē ’aita rā, inaha, tē mata’u nei mātou penei a’e tē vai ra te ’āmahamaha i roto i te hau fenua, nō reira ’aita rātou i tono rahi mai i te ta’ata nō te tauturu ia mātou ; ’ua ’ite ho’i mātou ē, e mea rahi roa atu rātou i tā rātou i tono mai.</p>
            <p class="verse"><strong>37</strong> ’Āre’a rā, inaha, ’aita e pe’ape’a—tē ti’aturi nei mātou e fa’aora te Atua ia mātou, noa atu ā te paruparu o tō mātou mau nu’u fa’ehau, ’oia ïa, e fa’aora ’oia ia mātou i te rima o tō tātou mau ’enemi.</p>
            <p class="verse"><strong>38</strong> Inaha, ’o te pae hope’a teie o te matahiti e piti ’ahuru ’e ma iva, ’e ’ua roa’a mai ia mātou tō tātou mau fenua ; ’e ’ua horo ’ē atu te mau ’āti Lamana i te fenua ra nō Nephi.</p>
            <p class="verse"><strong>39</strong> ’E tei iā’u nei i te ’oire nō Maniti te mau tamaiti a te mau ta’ata o Amona, ’o tei parau-maita’i-hia e au ra ; ’e ’ua tauturu mai te Fatu ia rātou, ’oia ïa, ’e ’ua fa’aora ho’i ia rātou i te ’o’e, ’e nō reira ho’i ’aita roa te hō’ē a’e ta’ata i taparahihia.</p>
            <p class="verse"><strong>40</strong> Inaha rā, ’ua fāri’i rātou e rave rahi mau puta ; ’āre’a rā ’ua tāpe’a māite rātou i te ti’amāra’a tā te Atua i fa’ati’amā ia rātou ; ’e ’ua itoito rātou i te ha’amana’o i te Fatu tō rātou Atua i terā mahana ’e i terā mahana ; ’oia ïa, ’ua ha’apa’o tāmau māite rātou i tāna mau ture, ’e tāna mau parau, ’e tāna mau fa’auera’a ; ’e e mea pūai ho’i tō rātou fa’aro’o i te mau parau tohu nō ni’a i te mau mea e tupu a muri atu.</p>
            <p class="verse"><strong>41</strong> ’E i teienei, e tō’u taea’e here, e Moroni, ’ia tāpe’a māite noa te Fatu ra tō tātou Atua, ’o tei fa’aora ’e ’o tei fa’ati’amā ia tātou, ’ia ’oe i mua i tōna ra aro ; ’oia ïa, ’e ’ia ha’amaita’i mai ’oia i teie nei feiā, ’e ’ia manuia ’oe nō te fāri’i mai i te mau fenua ato’a tā te mau ’āti Lamana i rave ’ē atu mai ia tātou nei, ’o tei riro ho’i ’ei tauturu nō tātou. ’E i teienei, inaha, te fa’aoti nei au i tā’u ’episetole. ’O vau o Helamana, te tamaiti a Alama.</p>
            <p class="verse">’Ua ani Moroni ia Pahorana ’ia ha’apūai i te mau nu’u fa’ehau o Helamana—’Ua haru te mau ’āti Lamana i te ’oire nō Nephiha—’Ua riri Moroni i te hau fenua. Fātata 62H.M.</p>
            <p class="verse">=== Alma Chapitre 59 ===</p>
            <p class="verse"><strong>1</strong> I teienei, i muri a’era, i te toru ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi, i muri a’e i tō Moroni fāri’ira’a ’e te tai’ora’a i te ’episetole a Helamana, ’ua ’oa’oa roa ihora ’oia nō te ’ohipa maita’i, ’oia ïa, nō te manuia rahi o Helamana i te ravera’a mai i taua mau fenua i mahere mai iāna ra.</p>
            <p class="verse"><strong>2</strong> ’Oia ïa, ’e ’ua fa’a’ite atu ’oia i te reira i tōna mau ta’ata ato’a, i te mau fenua ato’a ē ’ati noa a’e i te vāhi tāna e pārahi ra, ’ia ’oa’oa ato’a rātou.</p>
            <p class="verse"><strong>3</strong> ’E i muri a’era, ’ua hāpono ’oi’oi atu ra ’oia i te hō’ē ’episetole ia Pahorana, ma te ani iāna ’ia ha’aputuputu ’āmui mai i te tahi mau ta’ata nō te ha’apūai ia Helamana, ’oia ho’i i te mau nu’u fa’ehau o Helamana, ’ia ti’a iāna ’ia tāpe’a ’ōhie noa i taua pae o te fenua i roa’a iāna ma te manuia nā roto i te hō’ē semeio rahi.</p>
            <p class="verse"><strong>4</strong> ’E i muri a’era, ’ia hāpono atu ra Moroni i teie nei ’episetole i te fenua ra nō Zarahemela, ’ua ha’amata fa’ahou ihora ’oia i te fa’atupu i te hō’ē ’ōpuara’a ’ia ti’a iāna ’ia fāri’i i te toe’a o taua mau fenua ra ’e te mau ’oire ho’i ’o tā te mau ’āti Lamana i haru atu mai ia rātou ra.</p>
            <p class="verse"><strong>5</strong> ’E i muri a’era, ’a fa’aineine ai Moroni nō te haere atu e ’aro i te mau ’āti Lamana, inaha, ’ua ’aro atu te mau ’āti Lamana i te mau ta’ata o Nephiha, ’o tei ha’aputuputu-’āmui-hia mai nō roto mai i te ’oire ra nō Moroni, ’e te ’oire ra nō Lehi, ’e te ’oire ra nō Morianetona.</p>
            <p class="verse"><strong>6</strong> ’Oia ïa, ’o rātou ato’a tei tīahihia i rāpae i te fenua ra nō Maniti, ’e te fenua ē ’ati noa a’e, ’ua haere mai ïa rātou e tauturu i te mau ’āti Lamana i teie pae atu o te fenua.</p>
            <p class="verse"><strong>7</strong> ’E nō te mea e mea rahi roa rātou, ’oia ïa, ’e nō te mea ho’i ’ua fāri’i rātou i te pūai i terā mahana ’e i terā mahana, nā roto i te fa’aterera’a a Amorona, ’ua haere mai ra rātou e ’aro i te mau ta’ata o Nephiha, ’e ’ua ha’amata ihora rātou i te taparahi ia rātou i te taparahira’a rahi ’ū’ana.</p>
            <p class="verse"><strong>8</strong> ’E e mea rahi roa tō rātou mau nu’u fa’ehau, ’e ’ua horo ’ē atu ra te toe’a o te feiā o Nephiha mai mua atu ia rātou ; ’e ’ua haere mai ho’i rātou ’e ’ua ’āmui atu ra i te nu’u fa’ehau o Moroni.</p>
            <p class="verse"><strong>9</strong> ’E teienei, nō te mea ’ua mana’o Moroni ē, e mea ti’a ’ia tonohia te mau ta’ata i te ’oire ra nō Nephiha nō te tauturu i te mau ta’ata ’ia tāpe’a noa i taua ’oire ra, ’e nō te mea ho’i ’ua ’ite ’oia ē, e mea ’ōhie a’e ’ia tāpe’a noa i te ’oire ’ia ’ore te reira ’ia ma’iri atu i roto i te rima o te mau ’āti Lamana, i te haru fa’ahou mai i te reira mai ia rātou, ’ua mana’o ihora ’oia ē, e mea ’ōhie ia rātou ’ia tāpe’a noa i taua ’oire ra.</p>
            <p class="verse"><strong>10</strong> Nō reira, ’ua tāpe’a noa ’oia i tōna nu’u fa’ehau pā’āto’a nō te pāruru i te mau vāhi tāna i haru fa’ahou mai.</p>
            <p class="verse"><strong>11</strong> I teienei, ’ia ’ite a’era Moroni ē, ’ua riro te ’oire ra nō Nephiha, ’ua ’oto roa ihora ’oia, ’e ’ua ha’amata ihora ’oia i te tapitapi, ’o te ma’iri atu rātou i roto i te rima o tō rātou mau taea’e, nō te parauti’a ’ore o te mau ta’ata.</p>
            <p class="verse"><strong>12</strong> I teienei, ’ua nā reira ho’i tōna ra mau ra’atira rahi pā’āto’a. ’Ua tapitapi ihora ’e ’ua māere ato’a ihora ho’i rātou nō te mau ’ohipa ’ī’ino a te mau ta’ata ; ’e ’o teie ïa te tumu, ’oia ho’i, nō te manuiara’a te mau ’āti Lamana i ni’a ia rātou.</p>
            <p class="verse"><strong>13</strong> ’E i muri a’era, ’ua riri ihora Moroni i te hau fenua, nō tō rātou ha’apa’o ’ore i te ti’amāra’a o tō rātou fenua.</p>
            <p class="verse">’Ua amuamu Moroni ia Pahorana nō te ha’apa’o ’ore o te hau fenua i te mau nu’u fa’ehau—’Ua vaiiho noa te Fatu i te feiā parauti’a ’ia taparahihia—’Ua tītauhia i te mau ’āti Nephi ’ia fa’a’ohipa i tō rātou pūai ato’a ’e tā rātou rāve’a ato’a nō te fa’aora ia rātou iho i tō rātou mau ’enemi—’Ua tītau Moroni ’ia ’aro atu i te hau fenua, maori rā ’ia fāri’ihia te tauturura’a nō tōna mau nu’u fa’ehau. Fātata 62H.M.</p>
            <p class="verse">=== Alma Chapitre 60 ===</p>
            <p class="verse"><strong>1</strong> ’E i muri a’era, ’ua pāpa’i fa’ahou atu ra ’oia i te tāvana rahi o te fenua, ’oia ho’i, ia Pahorana, ’e teie te mau parau tāna i pāpa’i atu, i te nā-’ō-ra’a ē : Inaha, tē fa’atae ’āfaro nei au i tā’u ’episetole ia Pahorana, i te ’oire ra nō Zarahemela, ’e ’o ’oia ho’i te ha’avā rahi ’e te tāvana rahi i ni’a i te fenua, ’e ia rātou ato’a ’o tei mā’itihia e teie nei feiā nō te fa’atere ’e nō te fa’anahonaho i te mau ’ohipa nō teie tama’i.</p>
            <p class="verse"><strong>2</strong> Inaha ho’i, tē parau atu nei au ia rātou nā roto i te fa’ahapa ; inaha ho’i, ’ua ’ite ’outou iho ē, ’ua mā’itihia ’outou nō te ha’aputuputu ’āmui i te mau ta’ata ’e nō te hōro’a i te ’o’e, ’e te simetera, ’e te mau huru mauha’a tama’i ato’a ia rātou, ’e ’ia tono atu ia rātou nō te ’aro i te mau ’āti Lamana, i te mau vāhi ato’a e tae mai ai rātou i roto i tō tātou iho nei fenua.</p>
            <p class="verse"><strong>3</strong> ’E i teienei, inaha, tē parau atu nei au ia ’outou, ’ua fa’a’oroma’i au iho nei, ’e tō’u ato’a mau ta’ata, ’e Helamana ato’a ’e tōna ho’i mau ta’ata, i te mau ’ati rahi roa ; ’oia ïa, i te po’ia, ’e te po’ihā, ’e te rohirohi, ’e te mau huru ’ati ato’a.</p>
            <p class="verse"><strong>4</strong> Inaha rā, ’āhiri ē ’o teie nei mau mea ana’e tā mātou i fa’a’oroma’i, ’aita ïa mātou e amuamu ’e e ’ōhumu.</p>
            <p class="verse"><strong>5</strong> Inaha rā, e rave rahi te feiā i taparahihia i rotopū i tō mātou mau ta’ata ; ’oia ïa, e rave rahi tauatini tei taparahihia i te ’o’e, ’aita rā ho’i te reira e tupu i ni’a i tō mātou mau nu’u fa’ehau, ’āhiri ’outou i tauturu mai i tei au ia rātou. ’Oia ïa, e mea rahi tā ’outou ha’apa’o ’ore ia mātou.</p>
            <p class="verse"><strong>6</strong> ’E i teienei, inaha, ’ua hina’aro mātou ’ia ’ite i te tumu nō teie ha’apa’o-ore-ra’a mai ; ’oia ïa, ’ua hina’aro mātou ’ia ’ite i te tumu nō tō ’outou mana’o-ore-ra’a mai.</p>
            <p class="verse"><strong>7</strong> E ti’a ānei ia ’outou ’ia feruri ’a pārahi noa ai ’outou i ni’a i tō ’outou mau terōno ma te tāu’a ’ore, ’a fa’atupu ai tō ’outou mau ’enemi i te ’ohipa taparahi ta’ata i te mau vāhi ē ’ati noa a’e ia ’outou na ? ’Oia ïa, ’a taparahi noa ai rātou e rave rahi tauatini o tō ’outou ra mau taea’e—</p>
            <p class="verse"><strong>8</strong> ’Oia ïa, ’ia rātou ato’a ’o tei ti’aturi ia ’outou nō te tauturura’a, ’oia ïa, ’o tei tu’u ia ’outou i ni’a i te hō’ē vāhi e ti’a ai ia ’outou ’ia tauturu mai ia rātou, ’oia ïa, ’ia ti’a ia ’outou ’ia tono mai i te mau nu’u fa’ehau ia rātou, nō te ha’apūai ia rātou, ’e nō te fa’aora i te mau ta’ata e rave rahi tauatini i te pohe i te ’o’e.</p>
            <p class="verse"><strong>9</strong> Inaha rā, e ’ere o teie ana’e—’ua tāpe’a ’outou i tā ’outou mau mā’a ia rātou, ’e nō reira ho’i ’ua ’aro atu rātou e rave rahi, ’e ’ua pohe rātou ma te mani’i tō rātou toto nō tō rātou hina’aro rahi ’ia maita’i teie nei feiā ; ’oia ïa, ’ua nā reira rātou ’a fātata’i rātou i te pohe nō te po’ia, nō te mea ’ua ha’apa’o ’ore ’outou ia rātou.</p>
            <p class="verse"><strong>10</strong> ’E i teienei, e tō’u mau taea’e here—e mea ti’a roa ia ’outou ’ia herehia ; ’oia ïa, e mea ti’a roa ia ’outou ’ia fa’aitoito ia ’outou iho nō te maita’i ’e te ti’amāra’a o teie nei feiā ; inaha rā, ’ua fa’aru’e ’outou ia rātou, ’e nō reira ho’i e tae mai te toto o teie mau ta’ata e rave rahi tauatini ’ei tāho’ora’a i ni’a iho i tō ’outou upo’o ; ’oia ïa, ’ua ’itea i te Atua tā rātou mau ti’aorora’a ato’a, ’e tō rātou mau ’ati ato’a—</p>
            <p class="verse"><strong>11</strong> Inaha, e ti’a ānei ia ’outou ’ia mana’o ē, e ti’a ia ’outou ’ia pārahi noa i ni’a i tō ’outou mau terōno, ma te rave ’ore i te hō’ē ’ohipa, ’e nō te maita’i rahi o te Atua e fa’aora ’oia ia ’outou ? Inaha, mai te mea ē ’ua nā reira ’outou i te mana’o, ’ua faufa’a ’ore ïa tō ’outou mana’o.</p>
            <p class="verse"><strong>12</strong> Tē mana’o ra ānei ’outou ē, ’ua taparahihia tō ’outou mau taea’e e rave rahi nō tō rātou parauti’a ’ore ? Tē parau atu nei au ia ’outou na ē, mai te mea ē ’ua nā reira ’outou i te mana’o, ’ua faufa’a ’ore ïa tō ’outou mana’o ; ’e tē parau atu nei ho’i au ia ’outou na, e rave rahi tei taparahihia i te ’o’e ; ’e inaha, e fa’ahapahia ’outou nō te reira.</p>
            <p class="verse"><strong>13</strong> ’Ua vaiiho noa ho’i te Fatu i te feiā parauti’a ’ia taparahihia, ’ia tae tāna parauti’a ’e te ha’avāra’a i ni’a i te feiā ’ī’ino ; nō reira ’eiaha ’outou e mana’o ē, ’ua mo’e roa te feiā parauti’a i te mea ’ua taparahihia rātou ; inaha rā, e ō atu rātou i roto i te fa’aeara’a o te Fatu tō rātou Atua.</p>
            <p class="verse"><strong>14</strong> ’E i teienei, inaha, tē parau atu nei au ia ’outou, ’ua mata’u roa vau ’o te tae mai te mau ha’avāra’a a te Atua i ni’a iho i teie nei feiā, nō tō rātou fa’atau rahi ; ’oia ïa, ’e te fa’atau o tō tātou hau fenua, ’e tā rātou ha’apa’o ’ore rahi i tō rātou mau taea’e, ’oia ïa, ’ia rātou ’o tei taparahihia.</p>
            <p class="verse"><strong>15</strong> ’Āhiri ho’i ’aita te parauti’a ’ore i ha’amata mātāmua i roto i tō tātou upo’o, ’ua ti’a ïa ia tātou ’ia ’aro atu i tō tātou mau ’enemi ’e ’aita roa rātou e fāri’i i te mana i ni’a ia tātou.</p>
            <p class="verse"><strong>16</strong> ’Oia ïa, ’āhiri ’aita te ’arora’a i tupu i rotopū ia tātou iho ; ’oia ïa, ’āhiri ’aita teie mau ta’ata-hina’aro-ari’i, ’o tei fa’atupu i te ha’amani’ira’a toto rahi i rotopū ia tātou iho ; ’oia ïa, ’āhiri tātou i tāhō’ē i tō tātou iho pūai i taua tau i tama’i ai tātou ia tātou iho, mai tei tāhō’ēhia i muta’a ihora ; ’oia ïa, ’āhiri ’aita teie mau ta’ata-hina’aro-ari’i i fa’atupu i te hina’aro ’ia fāri’i i te mana ’e te ha’amanara’a i ni’a ia tātou ; ’āhiri rātou i fa’ati’a noa i te parau nō te ti’amāra’a, ’e i tāhō’ē mai ia tātou, ’e i haere atu e ’aro i tō tātou mau ’enemi, ’e ’aita i rave i tā rātou ’o’e nō te ’aro mai ia tātou nei, ’oia te tumu nō te ha’amānira’a toto rahi i rotopū ia tātou iho ; ’oia ïa, ’āhiri tātou i haere atu ma te pūai o te Fatu, ’ua ti’a ïa ia tātou ’ia ha’apurara atu i tō tātou mau ’enemi ; ’ua tupu ïa te reira mai te au i tāna ra parau.</p>
            <p class="verse"><strong>17</strong> Inaha rā, tē haere mai nei te mau ’āti Lamana e ’aro ia tātou, ma te haru i tō tātou mau fenua, ’e tē taparahi nei rātou i tō tātou mau ta’ata i te ’o’e, ’oia ïa, i tā tātou mau vahine ’e tā tātou mau tamari’i, ’e tē ’āfa’i tītī ato’a atu ra ia rātou, ’e ’ua fa’atupu i te mau huru ’ati ato’a i ni’a ia rātou ; ’e ’ua nā-reira-hia nō te ’ohipa ’ino rahi a te feiā ’o tei tītau i te mana ’e te ha’amanara’a, ’oia ïa, te mau ta’ata-hina’aro-ari’i.</p>
            <p class="verse"><strong>18</strong> ’E nō te aha vau i parau rahi ai nō ni’a i teie nei mea ? ’Aita ho’i mātou i ’ite, ’āre’a rā tē tītau noa nei ’outou i te ha’amanara’a. ’Aita ato’a mātou i ’ite, e ’ere ’outou i te mau ta’ata ha’avare i tō ’outou fenua.</p>
            <p class="verse"><strong>19</strong> ’E ’aore rā, ’ua fa’aru’e ānei ’outou ia mātou nō te mea tei te pū o te fenua ’outou ’e tē pārahi na ’outou ma te hau, ’e nō reira ’aita ’outou i hāpono mai i te mā’a nā mātou, ’aita ato’a i tono mai i te mau ta’ata nō te ha’apūai i tō tātou mau nu’u fa’ehau ?</p>
            <p class="verse"><strong>20</strong> ’Ua mo’ehia ānei ia ’outou te mau fa’auera’a a te Fatu tō ’outou Atua ? ’Oia ïa, ’ua mo’ehia ānei ia ’outou te fa’atītīra’ahia tō tātou mau metua ? ’Ua mo’ehia ānei ia ’outou tō tātou fa’aorara’ahia e rave rahi taime i te rima o tō tātou ra mau ’enemi ?</p>
            <p class="verse"><strong>21</strong> ’E ’aore rā, tē mana’o ra ānei ’outou ē, e fa’aora ā te Fatu ia tātou, ’a pārahi noa ai tātou i ni’a i tō tātou mau terōno ma te fa’a’ohipa ’ore i te mau rāve’a tā te Fatu i hōro’a mai nā tātou ?</p>
            <p class="verse"><strong>22</strong> ’Oia ïa, e pārahi fa’atau noa ānei ’outou, ’a ha’a’atihia ai ’outou i te mau ta’ata e rave rahi tauatini, ’oia ïa, i te mau ta’ata e rave rahi ’ahuru tauatini ’o tei pārahi noa ato’a ma te fa’atau, ’a taparahihia ai e rave rahi tauatini i te mau vāhi ē ’ati noa a’e, i te mau ’ōti’a o te fenua, i te ’o’e, ’oia ïa, ’ua puta rātou ’e tē tahe noa ra te toto ?</p>
            <p class="verse"><strong>23</strong> Tē mana’o ra ānei ’outou ē, e hi’o noa mai te Atua ia ’outou ’ei feiā hara ’ore ’a pārahi noa ai ’outou ’e ’a hi’o noa atu ai i teie nei mau mea ? Inaha, tē parau atu nei au ia ’outou na ē, ’Aita roa. I teienei, ’ua hina’aro vau ’ia ha’amana’o ’outou ē, ’ua parau mai te Atua ē, ’ia tāmāhia i roto i te fāri’i nā mua, ’e i muri iho e tāmā-ato’a-hia ai i rāpae i te fāri’i.</p>
            <p class="verse"><strong>24</strong> ’E i teienei, ’ia ’ore ’outou ’ia tātarahapa i te mea tā ’outou i rave ra, ’e ’a fa’aitoito ai i te rave i te ’ohipa, ’e i te hāpono mai i te mā’a ’e te ta’ata ia mātou nei, ’e ’ia Helamana ato’a, ’ia ti’a iāna ’ia pāturu ā i taua mau tufa’a o tō tātou fenua i roa’a mai iāna ra, ’e ’ia ti’a ato’a ia mātou ’ia fāri’i fa’ahou mai i te toe’a o tō tātou mau fenua i teie nei pae, inaha, e mea ti’a roa ia tātou ’ia fa’aea i te ’aro atu i te mau ’āti Lamana ē tae noa atu ’ua tāmā tātou nā mua i roto i tā tātou fāri’i, ’oia ïa, te upo’o rahi o tō tātou hau fenua.</p>
            <p class="verse"><strong>25</strong> ’E ’ia ’ore ’oe ’ia fāri’i i te anira’a nō tā’u nei ’episetole, ’e ’ia fa’a’ite mai iā’u ē, tei roto ia ’oe te vārua mau nō te ti’amāra’a, ’e ’ia tāmata māite i te ha’apūai ’e i te ha’apa’ari i tō tātou mau nu’u fa’ehau, ’e ’ia hāpono mai i te mā’a nō te tauturu ia rātou, inaha, e vaiiho ïa vau i te tahi pae o tō’u feiā-ti’amā nō te tāpe’a noa i teie tufa’a o tō tātou fenua, ’e e vaiiho ho’i au i te pūai ’e te ha’amaita’ira’a a te Atua i ni’a ia rātou, ’ia ’ore roa e ti’a i te hō’ē a’e mana ’ia ’aro mai ia rātou—</p>
            <p class="verse"><strong>26</strong> ’E teie, nō tō rātou ïa fa’aro’o rahi, ’e tō rātou fa’a’oroma’i i roto i tō rātou mau ’ati—</p>
            <p class="verse"><strong>27</strong> ’E e haere atu vau ia ’outou na, ’e mai te mea tei rotopū ia ’outou te tahi pae ’o tei hina’aro i te ti’amāra’a, ’oia ïa, mai te mea tē vai ra te hō’ē pura iti noa a’e nō te ti’amāra’a e toe ra, inaha, e fa’ati’arepu vau i te pāto’ira’a i rotopū ia ’outou na, ē tae roa atu ’ua ha’amou-roa-hia te mau ta’ata ato’a i hina’aro ’ia haru i te mana ’e te ha’amanara’a.</p>
            <p class="verse"><strong>28</strong> ’Oia ïa, ’aita roa vau i mata’u i tō ’outou mana ’e tō ’outou ha’amanara’a, ’āre’a rā ’o tō’u iho Atua ’o tā’u e mata’u ; ’e nō tāna ra mau fa’auera’a i rave ai au i tā’u ’o’e nō te pāruru i tō’u fenua, ’e nō tā ’outou mau ’ohipa ’ī’ino i fāri’i ai mātou i te pohe rahi.</p>
            <p class="verse"><strong>29</strong> Inaha, ’ua tae i te taime, ’oia ïa, ’ua fātata roa te taime, ’e ’ia ’ore ’outou ’ia fa’aitoito ia ’outou iho nō te pāruru i tō ’outou fenua ’e tā ’outou mau tamari’i ri’i, e tautau mai ïa te ’o’e nō te parauti’a i ni’a ia ’outou ; ’oia ïa, e ma’iri ïa te reira i ni’a iho ia ’outou nō te tā’iri ia ’outou ē tae noa atu ’ua ha’amou-roa-hia ’outou.</p>
            <p class="verse"><strong>30</strong> Inaha, e tīa’i au i te tauturura’a nō ’ō nā mai ia ’outou na ; ’e ’ia ’ore ’outou ’ia tauturu mai ia mātou, inaha, e tae atu vau ia ’outou na, ’oia ho’i, i te fenua ra nō Zarahemela, ’e e tā’iri au ia ’outou i te ’o’e, ’ia ’ore roa tō ’outou mana nō te tāpe’a i te haerera’a i mua o teie nei feiā i roto i te tumu o tō tātou ti’amāra’a.</p>
            <p class="verse"><strong>31</strong> Inaha ho’i, e’ita roa te Fatu e fa’ati’a ’ia ora ’outou ’e ’ia pūai rahi ’outou i roto i tā ’outou mau ’ohipa ’ī’ino nō te ha’amou i tōna mau ta’ata parauti’a.</p>
            <p class="verse"><strong>32</strong> Inaha, e ti’a ānei ia ’outou ’ia mana’o ē, e fa’aora te Fatu ia ’outou ’e e fa’atae mai ’oia i te ha’avāra’a i ni’a i te mau ’āti Lamana, ’o te mau peu tumu ho’i a tō rātou mau metua i fa’atupu i tō rātou ’ino’ino ; ’oia ïa, ’e ’ua fa’arahihia te reira e te feiā tei tāiva ia tātou, ’a tupu ai tā ’outou mau ’ohipa ’ī’ino nō tō ’outou hina’aro rahi i te hanahana ’e i te mau mea faufa’a ’ore o te ao nei ?</p>
            <p class="verse"><strong>33</strong> ’Ua ’ite ’outou ē, ’ua ’ōfati ’outou i te mau ture a te Atua, ’e ’ua ’ite ato’a ’outou ē, tē ta’ata’ahi noa na ’outou i te reira i raro a’e i tō ’outou ’āvae. Inaha, ’ua nā ’ō mai ra te Fatu iā’u : Mai te mea ē ’aita rātou ’o tā ’outou i mā’iti ’ei mau tāvana nō ’outou e tātarahapa i tā rātou mau hara ’e tā rātou mau ’ohipa ’ī’ino, e haere atu ’outou i ni’a nō te ’aro atu ia rātou.</p>
            <p class="verse"><strong>34</strong> ’E i teienei, inaha, e tītaura’a teie i ni’a iā’u, ’o Moroni, mai te au i te fafaura’a tā’u i fafau ’ia ha’apa’o i te mau fa’auera’a a tō’u Atua ; nō reira, tē hina’aro nei au ’ia ha’apa’o ’outou i te parau a te Atua, ’e ’ia fa’atae vave mai iā’u i te hō’ē tufa’a nō tā ’outou mau mā’a ’e mau ta’ata, ’e ’ia Helamana ato’a ho’i.</p>
            <p class="verse"><strong>35</strong> ’E inaha, ’ia ’ore ’outou ’ia nā reira, e haere vave atu vau ia ’outou na ; inaha ho’i, ’aita roa te Atua e fa’ati’a ’ia pohe mātou i te po’ia ; nō reira e hōro’a mai ’oia i te tahi vāhi nō tā ’outou mau mā’a nā mātou, noa atu mai te mea e tītauhia ’ia fa’a’ohipa i te ’o’e. I teienei, ’a hi’opo’a māite ’outou nō te fa’atupu i te parau a te Atua.</p>
            <p class="verse"><strong>36</strong> Inaha, ’o Moroni au, tō ’outou ra’atira rahi. ’Aita vau e tītau nei i te mana, tē tītau nei rā vau ’ia huti mai i te reira i raro. ’Aita vau e tītau nei i te tura o teie nei ao, i te hanahana rā o tō’u Atua, ’e te ti’amāra’a ’e te maita’i ho’i o tō’u ra fenua. ’E nō reira tē fa’aoti nei au i tā’u nei ’episetole.</p>
            <p class="verse">’Ua fa’a’ite atu Pahorana ia Moroni i te huru nō te pāto’ira’a ’e te ’ōrurehau i tupu i ni’a i te hau fenua—’Ua haru te mau ta’ata-hina’aro-ari’i ia Zarahemela ’e ’ua tāhō’ē atu i te mau ’āti Lamana—’Ua ani atu Pahorana i te hō’ē tauturura’a fa’ehau nō te ’aro atu i te mau ta’ata ’ōrurehau. Fātata 62H.M.</p>
            <p class="verse">=== Alma Chapitre 61 ===</p>
            <p class="verse"><strong>1</strong> Inaha, i teie nei, i muri a’era, i muri noa iho i tō Moroni hāponora’a atu i tāna ’episetole i te tāvana rahi, ’ua fāri’i ’oia i te hō’ē ’episetole nō ’ō mai ia Pahorana, te tāvana rahi. ’E teie te mau parau tāna i fāri’i :</p>
            <p class="verse"><strong>2</strong> ’O vau, ’o Pahorana, te tāvana rahi nō teie nei hau fenua, ’e te hāpono atu nei au i teie nei mau parau ia Moroni, te ra’atira rahi i ni’a a’e i te nu’u fa’ehau. Inaha, tē parau atu nei au ia ’oe, e Moroni, ’aita vau i ’oa’oa i tō ’outou mau ’ati rahi ; ’oia ïa, ’ua ’oto roa tō’u ’ā’au i te reira.</p>
            <p class="verse"><strong>3</strong> Inaha rā, tē vai ra te feiā ’o tei ’oa’oa i tō ’outou mau ’ati ; ’oia ïa, ’e nō reira ho’i ’ua ti’a mai rātou i ni’a nō te ’ōrure mai iā’u nei, ’e i te feiā-ti’amā ho’i o tō’u ra mau ta’ata, ’oia ïa, e mea rahi roa ho’i rātou ’o tei ’ōrure mai.</p>
            <p class="verse"><strong>4</strong> ’E ’o te feiā teie tei tītau ’ia rave ’ē atu i te pārahira’a ha’avāra’a iā’u ’e ’o tei fa’atupu i teie mau ’ohipa ’ī’ino rahi ; ’e ’ua fa’a’ohipa rātou i te parau tāvaimanino rahi, ’e ’ua arata’i ’ē atu rātou i te ’ā’au o te mau ta’ata e rave rahi, ’e nā te reira i fa’atupu i te ’ati rahi i rotopū ia tātou ; ’ua tāpe’a ho’i rātou i tā mātou mā’a, ’e ’ua ha’amata’u ho’i i tō mātou feiā-ti’amā, ’e nō reira ’aita rātou i tae atu ia ’outou na.</p>
            <p class="verse"><strong>5</strong> ’E inaha, ’ua tīahi rātou iā’u mai mua atu ia rātou, ’e ’ua horo atu vau i te fenua ra nō Gideona, ’e te mau ta’ata ato’a ho’i tei hina’aro i te pe’e mai iā’u ra.</p>
            <p class="verse"><strong>6</strong> ’E inaha, ’ua hāpono atu vau i te hō’ē fa’auera’a ē ’ati noa a’e teie tufa’a o te fenua ; ’e inaha, tē ta’iruru mai ra rātou i pīha’i iho ia mātou i te mau mahana ato’a, i tā rātou mau mauha’a tama’i, nō te pāruru i tō rātou fenua ’e tō rātou ti’amāra’a, ’e nō te tāho’o atu i te hape i ravehia i ni’a ia mātou.</p>
            <p class="verse"><strong>7</strong> ’E ’ua tae mai ra rātou ia mātou nei, ’e nō reira ho’i, ’o rātou ’o tei ti’a mai nō te ’ōrure mai ia mātou nei, ’ua matapū’a’ahia rātou, ’oia ïa, ’e nō reira ho’i ’ua mata’u rātou ia mātou ’e ’aita ho’i rātou i haere mai nō te ’aro mai ia mātou.</p>
            <p class="verse"><strong>8</strong> ’E ’ua roa’a ia rātou te fenua, ’oia ho’i te ’oire ra nō Zarahemela ; ’ua fa’ata’a rātou i te hō’ē ari’i i ni’a ia rātou, ’e ’ua pāpa’i atu ’oia i te ari’i o te mau ’āti Lamana, ’e ’ua fa’aau atu ’oia i te parau iāna ; ’e i roto taua fa’aaura’a ra, ’ua fa’aoti ’oia e tāpe’a noa i te ’oire ra nō Zarahemela, ’e nā roto i te tāpe’a-noa-ra’a i te reira, ’ua mana’o ’oia ē, e ti’a i te mau ’āti Lamana ’ia ha’avī i te toe’a o te fenua, ’e i reira ’oia e fa’ata’ahia ai ’ei ari’i i ni’a i teie nei feiā, ’ia ha’avīhia rātou i raro a’e i te mau ’āti Lamana.</p>
            <p class="verse"><strong>9</strong> ’E i teienei, i roto i tā ’oe ’episetole ’ua fa’ahapa mai ’oe iā’u, ’ātīrā atu ïa ; ’aita vau i riri, tē ’oa’oa nei rā vau i te aroha rahi o tō ’oe na ’ā’au. ’Aita vau, ’o Pahorana, e tītau nei i te mana nō’u, maori rā ’ia tāpe’a noa i tō’u pārahira’a ha’avāra’a, ’ia ti’a iā’u ’ia pāruru noa i te mana ’e te ti’amāra’a o tō’u nei mau ta’ata. Tē tāmau māite nei ā tō’u ’ā’au i roto i taua ti’amāra’a ra i fa’ati’amāhia ai tātou e te Atua.</p>
            <p class="verse"><strong>10</strong> ’E i teienei, inaha, e pāto’i atu tātou i te mau ’ohipa ’ī’ino ē tae roa atu i te ha’amani’ira’a i te toto. E’ita tātou e ha’amani’i i te toto o te mau ’āti Lamana ’āhiri e pārahi noa rātou i tō rātou iho fenua.</p>
            <p class="verse"><strong>11</strong> E’ita tātou e ha’amani’i i te toto o tō tātou mau taea’e ’āhiri ’aita rātou e ti’a mai i ni’a nō te ’ōrure mai ia tātou ma te rave i te ’o’e.</p>
            <p class="verse"><strong>12</strong> E tu’u tātou ia tātou iho i raro a’e i te zugo nō te fa’atītīra’a ’āhiri ē ’ua au te reira i te parauti’a a te Atua, ’e ’āhiri ē ’ua fa’aue mai ’oia ia tātou ’ia nā reira.</p>
            <p class="verse"><strong>13</strong> Inaha rā, ’aita ’oia i fa’aue mai ia tātou ’ia tu’u ia tātou i raro a’e i tō tātou mau ’enemi, ’ia ti’aturi rā tātou iāna, ’e nāna tātou e fa’aora.</p>
            <p class="verse"><strong>14</strong> Nō reira, e tō’u taea’e here, e Moroni, pāto’i ana’e i te ’ino, ’e te mau mea ’ino ’o tē ’ore e ti’a ia tātou ’ia pāto’i i tā tātou mau parau, ’oia ïa, mai te ’ōrure hau ’e te tāivara’a, pāto’i ana’e ïa i te reira i tā tātou mau ’o’e, ’ia ti’a ia tātou ’ia tāpe’a noa i tō tātou ti’amāra’a, ’ia ti’a ia tātou ’ia ’oa’oa noa i te tufa’a maita’i ’o tā tātou ’ēkālesia, ’e i te ’ohipa a tō tātou Tāra’ehara ’e tō tātou Atua.</p>
            <p class="verse"><strong>15</strong> Nō reira, ’a haere vave mai iā’u nei ’e te tahi pae o tō ’outou mau ta’ata, ’e ’a vaiiho i te toe’a ’ia ha’apa’ohia e Lehi rāua ’o Teanekuma ; ’a hōro’a atu i te mana ia rāua nō te fa’atere i te ’arora’a i taua tufa’a nō te fenua, mai te au i te Vārua o te Atua, ’oia ato’a ho’i te vārua nō te ti’amāra’a i roto ia rātou.</p>
            <p class="verse"><strong>16</strong> Inaha, ’ua hāpono atu vau i te mā’a ia rātou, ’ia ’ore rātou ’ia pohe ē tae noa atu ’ua tae mai ’oe iā’u nei.</p>
            <p class="verse"><strong>17</strong> ’A ha’aputuputu ’āmui i te mau ta’ata e roa’a ia ’oe ’a haere mai ai ’oe iā’u nei, ’e e haere vave atu tātou ma te pūai o tō tātou Atua nō te ’aro atu i taua feiā ’ōrurehau ra, mai te au i te fa’aro’o i roto ia tātou nei.</p>
            <p class="verse"><strong>18</strong> ’E e haru tātou i te ’oire ra nō Zarahemela, ’ia roa’a mai ia tātou te mā’a nō te hāpono atu ia Lehi rāua ’o Teanekuma ; ’oia ïa, e haere atu tātou nō te ’aro ia rātou ma te pūai o te Fatu, ’e e fa’a’ore roa tātou i teie nei mau ’ohipa ’ī’ino rahi.</p>
            <p class="verse"><strong>19</strong> ’E i teienei, e Moroni, tē ’oa’oa nei au i te fāri’ira’a i tā ’oe ra ’episetole, i tapitapi ri’i ho’i au nō ni’a i te mau mea tā mātou e rave, e ’ohipa ti’a ānei ho’i ia mātou ’ia haere atu e ’aro i tō tātou mau taea’e.</p>
            <p class="verse"><strong>20</strong> ’Āre’a rā ’ua parau mai ’oe : ’Ia ’ore rātou e tātarahapa, ’ua fa’aue mai te Fatu ia ’oe ’ia haere atu e ’aro atu ia rātou.</p>
            <p class="verse"><strong>21</strong> Hi’o ē ’ua ha’apūai ’oe i te fa’aro’o o Lehi ’e Teanekuma i te Fatu ; ’a parau atu ia rāua ’eiaha e mata’u, nā te Atua rāua e fa’aora ; ’oia ïa, ’e ’o rātou ato’a tei tāmau māite i roto i taua ti’amāra’a ra i fa’ati’amāhia ai rātou e te Atua. ’E i teienei, tē fa’aoti nei au i tā’u ’episetole i tō’u taea’e here, ’o Moroni.</p>
            <p class="verse">’Ua haere atu Moroni e tauturu ia Pahorana i te fenua ra nō Gideona—’Ua taparahihia te mau ta’ata-hina’aro-ari’i ’o tei pāto’i ’ia pāruru i tō rātou fenua—’Ua haru fa’ahou mai Pahorana ’e Moroni i te ’oire nō Nephiha—E rave rahi mau ’āti Lamana i ’āmui atu i te mau ta’ata o Amona—’Ua taparahi Teanekuma ia Amorona ’e i muri iho ’ua taparahihia ’oia—’Ua ti’avaruhia atu te mau ’āti Lamana mai ni’a atu i te fenua, ’e ’ua tupu te hau—’Ua ho’i atu Helamana nō te tāvini ’e nō te ha’apūai i te ’Ēkālesia. Fātata 62–57H.M.</p>
            <p class="verse">=== Alma Chapitre 62 ===</p>
            <p class="verse"><strong>1</strong> ’E i teienei, i muri a’era, i tō Moroni fāri’ira’a i teie ’episetole, ’ua itoito ihora tōna ’ā’au, ’e ’ua ’ī ihora ’oia i te ’oa’oa rahi roa nō te ha’apa’o maita’i o Pahorana, ’e nō te mea ’aita ’oia i riro ’ei ta’ata fa’a’ino i te ti’amāra’a o tōna ra fenua.</p>
            <p class="verse"><strong>2</strong> ’Āre’a rā ’ua ’oto rahi roa ’oia nō te mau ’ohipa ’ī’ino rahi a te feiā i tīahi atu ia Pahorana mai ni’a mai i te pārahira’a ha’avāra’a ; ’oia ïa, nō te feiā i ’ōrure i tō rātou fenua e tei pāto’i i tō rātou Atua.</p>
            <p class="verse"><strong>3</strong> ’E i muri a’era, ’ua rave ihora Moroni i te tahi pae iti o tōna mau ta’ata, mai te au i tō Pahorana hina’aro, ’e ’ua hōro’a atu ra i te fa’aterera’a ia Lehi ’e Teanekuma i ni’a i te toe’a o tōna ra nu’u fa’ehau, ’e ’ua haere atu ra i te fenua ra nō Gideona.</p>
            <p class="verse"><strong>4</strong> ’E ’ua fa’ati’a ihora ’oia i te reva nō te ti’amāra’a i te mau vāhi ato’a tāna i tomo atu, ’e ’ua fāri’i mai ’oia i te mau nu’u fa’ehau tē ti’a iāna ’ia fāri’i mai i tōna haerera’a i te fenua ra nō Gideona.</p>
            <p class="verse"><strong>5</strong> ’E i muri a’era, e rave rahi tauatini tei ta’iruru mai i pīha’i iho i tāna ra reva, ’e ’ua rave ihora i tā rātou mau ’o’e nō te pāruru i tō rātou ti’amāra’a, ’ia ’ore rātou ’ia fa’atītīhia.</p>
            <p class="verse"><strong>6</strong> ’E nō reira, ’ia oti a’era tā Moroni ha’aputuputura’a i te mau ta’ata ato’a i roa’a mai iāna i tōna haere’a, ’ua haere atu ra ’oia i te fenua ra nō Gideona ; ’e i ’āmuihia tōna mau nu’u fa’ehau ’e tō Pahorana ato’a, ’ua riro atu ra rātou ’ei mea pūai roa, ’oia ïa, hau atu i te pūai i tō Pakusa, ’oia te ari’i nō te feiā ’ōrurehau i ti’avaru i te feiā-ti’amā i rāpae i te fenua ra nō Zarahemela ’e tei haru ho’i i taua fenua ra.</p>
            <p class="verse"><strong>7</strong> ’E i muri a’era, ’ua haere atu ra Moroni rāua ’o Pahorana ’e tō rāua mau nu’u fa’ehau ato’a i raro i te fenua ra nō Zarahemela, ’e tae a’era rātou i te ’oire, ’e ’ua fārerei atu ra i te mau ta’ata o Pakusa ra, ’e nō reira ’ua ’aro rātou.</p>
            <p class="verse"><strong>8</strong> ’E inaha, ’ua taparahihia ’o Pakusa ’e ’ua ravehia tōna ra mau ta’ata ’ei feiā mau-’āuri, ’e ’ua fa’aho’ihia Pahorana i ni’a i tōna pārahira’a ha’avāra’a.</p>
            <p class="verse"><strong>9</strong> ’E ’ua fāri’i te mau ta’ata o Pakusa i tō rātou ha’avāra’a, mai te au i te ture, ’e te mau ta’ata-hina’aro-ari’i ato’a ’o tei ravehia ’e tei hurihia i roto i te fare tāpe’ara’a ; ’e ’ua taparahihia rātou mai te au i te ture ; ’oia ïa, te mau ta’ata o Pakusa ’e te mau ta’ata-hina’aro-ari’i, ’e rātou ato’a ho’i ’o tē ’ore e rave i te mau mauha’a tama’i nō te pāruru i tō rātou fenua, ’o tei tama’i mai rā i te reira, ’ua taparahihia ïa rātou.</p>
            <p class="verse"><strong>10</strong> ’E nō reira, e mea ti’a roa ’ia ha’apa’o-māite-hia taua ture ra nō te maita’i o tō rātou fenua ; ’oia ïa, ’e ’o rātou ’o tei ’itehia ē ’ua huna i tō rātou ti’amāra’a, ’ua taparahi-vave-hia ïa rātou mai te au i te ture.</p>
            <p class="verse"><strong>11</strong> ’E ’o te hope’a te reira nō te toru ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi ; ’e ’ua fa’atupu Moroni e Pahorana i te hau i ni’a i te fenua ra nō Zarahemela, i rotopū i tō rāua mau ta’ata ; ’e ’ua ha’apohe ho’i i te mau ta’ata ato’a ’o tei ’ore i ha’apa’o maita’i i te parau nō te ti’amāra’a.</p>
            <p class="verse"><strong>12</strong> ’E i muri a’era, ’ia tae a’era i te ha’amatara’a nō te toru ’ahuru ’e ma hō’ē o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua fa’atae vave atu ra Moroni i te mā’a, ’e ’oia ato’a i te tahi nu’u fa’ehau, e ono tauatini ta’ata, ’ia Helamana ra, nō te tauturu iāna ’ia tāpe’a noa i taua pae o te fenua ra.</p>
            <p class="verse"><strong>13</strong> ’E ’ua tono ato’a atu ra ’oia i te tahi nu’u fa’ehau, e ono tauatini ta’ata, ’e ’ua hāpono ato’a atu i te mā’a e nava’i nā te mau nu’u fa’ehau o Lehi ’e Teanekuma. ’E i muri a’era, ’ua nā-reira-hia nō te pāruru i te fenua i te mau ’āti Lamana.</p>
            <p class="verse"><strong>14</strong> ’E i muri a’era, ’ua vaiiho Moroni rāua ’o Pahorana i te tahi pupu ta’ata rahi i te fenua ra nō Zarahemela, ’e ’ua haere atu ra ’e te tahi pupu ta’ata rahi i te fenua ra nō Nephiha, nō te mea ’ua ’ōpua rāua ’ia ha’amou i te mau ’āti Lamana i roto i taua ’oire ra.</p>
            <p class="verse"><strong>15</strong> ’E i muri a’era, ’a haere atu ai rātou i taua fenua ra, ’ua haru ihora rātou i te tahi pupu ta’ata rahi o te mau ’āti Lamana, ’e ’ua taparahi ihora e rave rahi i rotopū ia rātou, ’e ’ua haru ho’i i tā rātou mau mā’a ’e tā rātou mau mauha’a tama’i.</p>
            <p class="verse"><strong>16</strong> ’E i muri a’era, i muri iho i tō rātou harura’a i te mau ’āti Lamana, ’ua tītau atu ra rātou i taua mau ’āti Lamana ra ’ia fa’aoti i te hō’ē fafaura’a ē, e ’ore roa rātou e rave fa’ahou i tā rātou mau mauha’a tama’i nō te ’aro mai i te mau ’āti Nephi.</p>
            <p class="verse"><strong>17</strong> ’E i muri iho i tō rātou fa’aotira’a i taua fafaura’a ra, ’ua tonohia atu ra rātou ’ia pārahi i rotopū i te mau ta’ata o Amona, ’e ’ua fātata i te maha tauatini ’o tei ’ore i taparahihia.</p>
            <p class="verse"><strong>18</strong> ’E i muri a’era, i muri iho i tō rātou fa’ahaerera’a atu i te mau ’āti Lamana, ’ua ha’amata fa’ahou ihora rātou i tō rātou tere i te fenua ra nō Nephiha. ’E i muri a’era, ’ia tae a’era rātou i te ’oire ra nō Nephiha, ’ua fa’ati’a ihora rātou i tō rātou mau ti’ahapa i ni’a i te mau fenua pāpū ra o Nephiha, tei fātata atu i te ’oire ra nō Nephiha.</p>
            <p class="verse"><strong>19</strong> I teienei, ’ua hina’aro roa Moroni ’ia haere mai te mau ’āti Lamana i rāpae nō te ’aro mai ia rātou i ni’a i te mau fenua pāpū ; ’āre’a rā nō te mea ’ua ’ite mai te mau ’āti Lamana i tō rātou itoito rahi, ’e ’ua ’ite mai ho’i i tō rātou rahi, nō reira ’ua mata’u ihora rātou ’ia haere mai i rāpae nō te ’aro ia rātou ; ’e nō reira ’aita rātou i haere mai nō te ’aro ia rātou i taua mahana ra.</p>
            <p class="verse"><strong>20</strong> ’E ’ia tae mai ra te pō, ’ua haere atu ra Moroni i te taime pōiri roa nō te pō, e pa’uma a’era i ni’a iho i te patu nō te tāmoemoe ē tei hea te pae o te ’oire i pūhapahia e te mau ’āti Lamana ’e tō rātou nu’u fa’ehau.</p>
            <p class="verse"><strong>21</strong> ’E i muri a’era, tē pārahi ra rātou i te pae nō te hiti’a o te rā, fātata i te ’ūputa ; ’e ’ua vare’ahia rātou pā’āto’a i te ta’oto. ’E i teienei ’ua ho’i mai ra Moroni i tōna ra nu’u fa’ehau, ’e ’ua fa’aue atu ra ia rātou ’ia fa’aineine ’oi’oi i te tahi mau taura pa’ari ’e te tahi mau ’ē’a, ’e ’ia tu’uhia atu te reira mai ni’a atu i te patu i te pae roto o te patu.</p>
            <p class="verse"><strong>22</strong> ’E i muri a’era, ’ua fa’aue atu ra Moroni i tōna mau ta’ata ’ia haere atu rātou, ’e ’ia pa’uma i ni’a i te patu, ’e ’ia ha’apou ia rātou i raro i te pae o te ’oire, ’oia ïa, i te pae tō’o’a o te rā, i te vāhi ’aita i pūhapahia e te mau ’āti Lamana ’e tō rātou ra mau nu’u fa’ehau.</p>
            <p class="verse"><strong>23</strong> ’E i muri a’era, ’ua tu’uhia rātou pā’āto’a i raro i roto i te ’oire i te pō, ma te fa’a’ohipa i tā rātou mau taura pa’ari ’e tā rātou mau ’ē’a ; ’e nō reira ’ia tae a’era i te ao tei roto mai rātou pā’āto’a i te patu o taua ’oire ra.</p>
            <p class="verse"><strong>24</strong> ’E i teienei, ’ia ara a’era te mau ’āti Lamana, ’e ’ia ’ite atu rātou i te mau nu’u fa’ehau o Moroni i roto i te ’āua, ’ua mata’u roa ihora rātou, ’e nō reira ho’i ’ua horo atu ra rātou i rāpae nā roto i te ’ūputa.</p>
            <p class="verse"><strong>25</strong> ’E i teienei, ’ia ’ite a’era Moroni ē, tē horo ’ē atu ra rātou mai mua atu iāna, ’ua fa’aue atu ra ’oia i tōna mau ta’ata ’ia haere e ’aro ia rātou, ’e ’ua taparahi ia rātou e rave rahi, ’e ’ua ha’a’ati i te tahi pae e rave rahi, ’e ’ua haru ia rātou ’ei feiā mau-’āuri ; ’e ’ua horo atu ra te toe’a i te fenua ra nō Moroni, i te mau fenua i te hiti nō te pae tahatai.</p>
            <p class="verse"><strong>26</strong> ’E ’ua nā reira Moroni rāua ’o Pahorana i te haru mai i taua ’oire ra nō Nephiha, ’e ’aita roa te hō’ē ta’ata i pohe ; ’e e rave rahi ho’i tō te mau ’āti Lamana i taparahihia.</p>
            <p class="verse"><strong>27</strong> I teienei, e rave rahi feiā mau-’āuri ’āti Lamana tei hina’aro ’ia ’āmui atu i te mau ta’ata o Amona ’e ’ia riro ’ei feiā ti’amā.</p>
            <p class="verse"><strong>28</strong> ’E i muri a’era, te mau ta’ata ato’a e rave rahi ’o tei hina’aro, ’ua fa’ati’ahia atu te reira mai te au i tō rātou mau hina’aro.</p>
            <p class="verse"><strong>29</strong> Nō reira, ’ua ’āmui atu te feiā mau-’āuri o te mau ’āti Lamana ato’a i te mau ta’ata o Amona, ’e ’ua ha’amata ihora rātou i te rave i te ’ohipa ma te itoito rahi, i te fa’aineinera’a i te repo, i te fa’atupura’a i te mau huru sītona ato’a, ’e te fa’a’amura’a i te mau huru nana māmoe ato’a ’e te mau huru nana pua’atoro ato’a ; ’e nō reira, ’ua fa’aitihia ïa te hōpoi’a rahi i ni’a i te mau ’āti Nephi, ’oia ïa, ’ua fa’aitihia tā rātou hōpoi’a nō ni’a i te feiā mau-’āuri o te mau ’āti Lamana.</p>
            <p class="verse"><strong>30</strong> I teienei, i muri a’era, i muri iho i tō Moroni ravera’a mai i te ’oire ra nō Nephiha, ’e i muri iho i tōna ravera’a mai i te feiā mau-’āuri e rave rahi, ’o tei fa’aiti roa ho’i i te mau nu’u fa’ehau o te mau ’āti Lamana, ’e i muri iho i tōna fāri’ira’a mai i te mau ’āti Nephi e rave rahi ’o tei hōpoihia ’ei feiā mau-’āuri, ’e ’o tei ha’apūai i te nu’u fa’ehau o Moroni ; nō reira ’ua haere atu ra Moroni mai te fenua ra nō Nephiha ē tae atu i te fenua ra nō Lehi.</p>
            <p class="verse"><strong>31</strong> ’E i muri a’era, ’ia ’ite a’era te mau ’āti Lamana ia Moroni i te haerera’a mai e ’aro ia rātou, ’ua mata’u fa’ahou ihora rātou ’e ’ua horo ’ē atu ra mai mua atu i te nu’u fa’ehau o Moroni.</p>
            <p class="verse"><strong>32</strong> ’E i muri a’era, ’ua a’ua’u atu ra Moroni ’e tōna nu’u fa’ehau ia rātou i terā ’oire ’e i terā ’oire, ē tae noa atu ’ua fārereihia mai rātou e Lehi rāua ’o Teanekuma ; ’e ’ua horo ’ē atu ra te mau ’āti Lamana mai mua atu ia Lehi rāua ’oTeanekuma i te mau ’ōti’a i te pae tahatai, ē tae roa atu ra i te fenua ra nō Moroni.</p>
            <p class="verse"><strong>33</strong> ’E ’ua ha’aputuputuhia te mau nu’u fa’ehau o te mau ’āti Lamana i te vāhi hō’ē, ’e nō reira ho’i ’ua riro rātou pā’āto’a ’ei nu’u fa’ehau hō’ē i te fenua ra nō Moroni. I teienei tei rotopū ato’a ho’i ia rātou te ari’i o te mau ’āti Lamana, ’o Amorona.</p>
            <p class="verse"><strong>34</strong> ’E i muri a’era, ’ua pūhapa ihora Moroni, ’e Lehi, ’e Teanekuma ’e tō rātou mau nu’u fa’ehau ato’a ē ’ati noa a’e te fenua i te hiti nō te fenua ra nō Moroni, ’e nō reira ho’i ’ua ha’a’atihia te mau ’āti Lamana i te mau fenua i te hiti nō te mēdēbara i te pae apato’a ’e i te mau fenua ho’i i te hiti nō te mēdēbara i te pae nō te hiti’a o te rā.</p>
            <p class="verse"><strong>35</strong> ’E ’ua nā reira rātou i te pūhapa i taua pō ra. Inaha ho’i, ’ua rohirohi te mau ’āti Nephi ’e te mau ’āti Lamana ato’a nō te maoro o tō rātou tere ; nō reira, ’aita rātou i fa’atupu i te rāmā i taua pō ra, maori rā ’o Teanekuma ; ’e ’ua riri roa ho’i ’oia ia Amorona, ’e nō reira ho’i ’ua mana’o ihora ’oia ē, nā Amorona ’e ’Amalikia, tōna taea’e, i fa’atupu i taua ’arora’a rahi ’e te maoro i rotopū ia rātou ’e te mau ’āti Lamana, ’o te reira ho’i te tumu nō te ’arora’a rahi ’e te ha’amani’ira’a toto, ’oia ïa, ’e te o’e rahi ho’i.</p>
            <p class="verse"><strong>36</strong> ’E i muri a’era, ’ua haere atu ra Teanekuma ma tōna riri rahi i roto i te pūhapara’a o te mau ’āti Lamana, ’e ’ua tu’u ihora iāna iho i raro nā ni’a mai i te mau patu o te ’oire. ’E ’ua haere atu ra ’oia ma te taura i terā vāhi ’e i terā vāhi, ’e ’ua ’itehia a’era iāna te ari’i, ’e ’ua pātia atu ra iāna i te tāvero, ’e ’ua puta ’oia i te vāhi fātata i te māfatu. Inaha rā, ’ua fa’aara te ari’i i tōna mau tāvini nā mua ’oia i pohe ai, ’e nō reira ho’i ’ua a’ua’u atu rātou ia Teanekuma, ’e ’ua taparahi ihora iāna.</p>
            <p class="verse"><strong>37</strong> I teienei, i muri a’era, ’ia ’ite a’era Lehi ’e Moroni ē ’ua pohe roa Teanekuma, ’ua ’oto roa rāua ; inaha ho’i, e ta’ata teie ’o tei ’aro māite nō tōna nūna’a, ’oia ïa, e hoa mau ’oia nō te ti’amāra’a ; ’e ’ua fāri’i ’oia e rave rahi mau ’ati rahi. Inaha rā, ’ua pohe ’oia, ’e i haere na ho’i ’oia nā te ’ē’a o te ao ato’a nei.</p>
            <p class="verse"><strong>38</strong> I teienei, i muri a’era, ’ua haere atu ra Moroni i te po’ipo’i a’e nō te ’aro atu i te mau ’āti Lamana, ’e nō reira ho’i ’ua taparahi ia rātou e rave rahi ; ’e ’ua ti’avaru atu ho’i ia rātou i rāpae i taua fenua ra ; ’e ’ua horo ’ē atu ra rātou, ’e ’aita a’era rātou i ho’i fa’ahou mai nō te ’aro i te mau ’āti Nephi.</p>
            <p class="verse"><strong>39</strong> ’E ’o te hope’a te reira nō te toru ’ahuru ’e ma hō’ē matahiti nō te fa’aterera’a a te mau ha’avā i ni’a i te mau ta’ata o Nephi ; ’e nō reira ’ua vai noa te mau tama’i, ’e te mau ha’amani’ira’a toto, ’e te o’e, ’e te ’ati, nō te ārea e rave rahi matahiti te maoro.</p>
            <p class="verse"><strong>40</strong> ’E ’ua tupu ho’i te mau taparahira’a ta’ata, te mau mārōra’a, ’e te mau ’āmahamahara’a, ’e te mau huru ’ohipa ’ī’ino ato’a i rotopū i te mau ta’ata o Nephi ; ’āre’a rā nō te parauti’a, ’oia ïa, te mau pure a te feiā parauti’a, ’ua fa’aorahia ïa rātou.</p>
            <p class="verse"><strong>41</strong> Inaha rā, nō te maoro rahi o te ’arora’a i rotopū i te mau ’āti Nephi ’e te mau ’āti Lamana, e rave rahi tei fa’a’eta’eta i tō rātou ’ā’au, nō te maoro rahi o te ’arora’a ; ’e e rave rahi tei fa’aha’eha’ahia nō tō rātou mau ’ati, ’e nō reira ho’i ’ua fa’aha’eha’a rātou ia rātou iho i mua i te Atua, ma te ha’eha’a rahi roa.</p>
            <p class="verse"><strong>42</strong> ’E i muri a’era, i muri iho i tō Moroni ha’apa’arira’a i taua mau tufa’a nō te fenua i te pae fātata atu i te mau ’āti Lamana, ē tae noa atu ’ua pa’ari maita’i te reira, ’ua ho’i mai ra ’oia i te ’oire ra nō Zarahemela ; ’e ’ua ho’i ato’a mai ra Helamana i tōna ra fenua ’āi’a ; ’e ’ua tupu fa’ahou te hau i rotopū i te mau ta’ata o Nephi.</p>
            <p class="verse"><strong>43</strong> ’E ’ua hōro’a atu ra Moroni i te fa’aterera’a o te mau nu’u fa’ehau i roto i te rima o tāna tamaiti, ’o Moroniha tōna i’oa ; ’e ’ua ho’i mai ra ’oia i tōna ihora ’utuāfare ’ia ti’a iāna ’ia ora noa i te toe’a o tōna pu’e mahana i roto i te hau.</p>
            <p class="verse"><strong>44</strong> ’E ’ua ho’i mai ra ho’i Pahorana i ni’a i tōna pārahira’a ha’avāra’a ; ’e ’ua ha’amata fa’ahou Helamana i te a’o i te parau a te Atua i te mau ta’ata ; nō te mau ’arora’a e rave rahi ’e te mau mārōra’a e rave rahi ’ua ti’a roa ’ia fa’atupu-fa’ahou-hia te fa’a’āfarora’a i roto i te ’ēkālesia.</p>
            <p class="verse"><strong>45</strong> Nō reira, ’ua haere atu Helamana ’e tōna mau taea’e, ’e ’ua a’o atu i te parau a te Atua ma te mana rahi, i te fa’a’ite-pāpū-ra’a atu i te mau ta’ata e rave rahi nō ni’a i tā rātou mau ’ohipa ’ī’ino, ’e ’ua tātarahapa ihora rātou i tā rātou mau hara, ’e ’ua bāpetizohia ho’i i te Fatu tō rātou Atua.</p>
            <p class="verse"><strong>46</strong> ’E i muri a’era, ’ua fa’ati’a-fa’ahou-hia te ’ēkālesia a te Atua ē ’ati noa a’e te fenua.</p>
            <p class="verse"><strong>47</strong> ’Oia ïa, ’e ’ua ravehia te mau arata’ira’a nō ni’a i te mau ture. ’E ’ua mā’itihia tō rātou mau ha’avā, ’e tō rātou mau ha’avā rahi.</p>
            <p class="verse"><strong>48</strong> ’E ’ua ha’amata ihora te mau ta’ata o Nephi i te manuia fa’ahou i ni’a i te fenua, ’e ’ua ha’amata rātou i te tupu i te rahi ’e ’ia riro fa’ahou ’ei feiā pūai roa i ni’a i te fenua. ’E ’ua riro ho’i rātou ’ei feiā tao’a rahi roa.</p>
            <p class="verse"><strong>49</strong> ’E noa atu ā tā rātou mau tao’a rahi, ’e ’aore rā tō rātou pūai, ’e ’aore rā tō rātou manuia, ’aita roa rātou i fa’ateiteihia i te te’ote’o o tō rātou ’ā’au ; ’e ’aita ho’i rātou i tāere i te ha’amana’o i te Fatu tō rātou Atua ; ’āre’a rā ’ua fa’aha’eha’a māite rātou ia rātou iho i mua iāna.</p>
            <p class="verse"><strong>50</strong> ’Oia ïa, ’ua ha’amana’o rātou i te mau mea rahi tā te Fatu i rave nō rātou, ’oia ho’i, ’ua fa’aora ’oia ia rātou i te pohe, ’e i te fa’atītīra’a, ’e i te fare tāpe’ara’a, ’e i te mau huru ’ati ato’a, ’e ’ua fa’aora ho’i ’oia ia rātou i te rima o tō rātou mau ’enemi.</p>
            <p class="verse"><strong>51</strong> ’E ’ua pure tāmau noa rātou i te Fatu tō rātou Atua, ’e nō reira ho’i ’ua ha’amaita’i mai te Fatu ia rātou, mai te au i tāna parau, ’e nō reira ’ua pūai roa rātou ’e ’ua manuia ho’i i ni’a i te fenua.</p>
            <p class="verse"><strong>52</strong> ’E i muri a’era, ’ua oti teie mau mea ato’a i te ravehia. ’E ’ua pohe atu ra Helamana i te toru ’ahuru ’e ma pae o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">Te ’ā’amu o te mau ta’ata o Nephi, ’e tā rātou mau tama’i ’e te mau mārōra’a, i te mau mahana o Helamana, mai te au i te pāpa’a parau a Helamana, ’o tāna i pāpa’i i tōna ra mau mahana.</p>
            <p class="verse">=== Alma Chapitre 63 ===</p>
            <p class="verse"><strong>1</strong> ’E i muri a’era, i te ha’amatara’a nō te toru ’ahuru ’e ma ono o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua rave ihora Sibelona i taua mau mea mo’a ra ’o tā Alama i hōro’a atu ia Helamana.</p>
            <p class="verse"><strong>2</strong> ’E e ta’ata parauti’a ho’i ’oia, ’e ’ua haere ’oia ma te parauti’a i mua i te Atua ; ’e ’ua tāmau māite ’oia i te ha’apa’o i te ’ohipa maita’i, i te ha’apa’o i te mau fa’auera’a a te Fatu tōna Atua ; ’e ’ua nā reira ato’a tōna ra taea’e.</p>
            <p class="verse"><strong>3</strong> ’E i muri a’era, ’ua pohe ato’a ihora Moroni. ’E ’o te hope’a te reira nō te toru ’ahuru ’e ma ono o te matahiti nō te fa’aterera’a a te mau ha’avā.</p>
            <p class="verse"><strong>4</strong> ’E i muri a’era, ’ia tae a’era i te toru ’ahuru ’e ma hitu o te matahiti nō te fa’aterera’a a te mau ha’avā, tē vai ra te hō’ē pupu ta’ata rahi roa, ’oia ho’i e pae tauatini ’e e maha hānere tāne, ’e tā rātou mau vahine ’e tā rātou mau tamari’i, ’o tei fa’aru’e mai i te fenua ra nō Zarahemela nō te haere atu i te fenua i te pae apato’erau ra.</p>
            <p class="verse"><strong>5</strong> ’E i muri a’era, e ta’ata tītau ’ite roa ’o Hagota, nō reira ’ua haere atu ra ’oia ’e ’ua hāmani ihora i te hō’ē pahī rahi i te hiti o te fenua ra nō ’Auhune, i pīha’i iho i te fenua ra nō Ano, ’e ’ua tu’u atu ra i te reira i roto i te moana i te pae tō’o’a o te rā, i pīha’i iho i te fenua iti oaoa e tae atu ai i te fenua i te pae apato’erau.</p>
            <p class="verse"><strong>6</strong> ’E inaha, e rave rahi ta’ata o te mau ’āti Nephi tei tomo atu i roto, ’e ’ua reva atu ’e te mau mau huru mā’a e rave rahi, ’e e rave rahi ato’a mau vahine ’e mau tamari’i ; ’e ’ua reva atu rātou i tō rātou tere i te pae apato’erau. ’E ’o te hope’a te reira nō te toru ’ahuru ’e ma hitu o te matahiti.</p>
            <p class="verse"><strong>7</strong> ’E ’ia tae a’era i te toru ’ahuru ’e ma va’u o te matahiti, ’ua hāmani taua ta’ata nei i te tahi atu ā mau pahī. ’E ’ua ho’i mai te pahī mātāmua, ’e ’ua tomo atu e rave rahi atu ā mau ta’ata i roto i te reira ; ’e ’ua rave ato’a rātou i te mau huru mā’a e rave rahi, ’e ’ua tere fa’ahou atu ra i te fenua i te pae apato’erau.</p>
            <p class="verse"><strong>8</strong> ’E i muri a’era, ’aita roa te hō’ē parau i fa’aro’o-fa’ahou-hia nō ni’a ia rātou. ’E ’ua mana’o mātou ē, ’ua paremo rātou i roto i te hōhonura’a nō te moana. ’E i muri a’era, ’ua tere fa’ahou atu ra te tahi fa’ahou ā pahī ; ’e te vāhi i haerehia e te reira, ’aita roa mātou i ’ite.</p>
            <p class="verse"><strong>9</strong> ’E i muri a’era, i taua matahiti ra, e rave rahi mau ta’ata i haere atu i te fenua i te pae apato’erau. ’E ’o te hope’a te reira nō te toru ’ahuru ’e ma va’u o te matahiti.</p>
            <p class="verse"><strong>10</strong> ’E i muri a’era, ’ia tae a’era i te toru ’ahuru ’e ma iva o te matahiti nō te fa’aterera’a a te mau ha’avā, ’ua pohe ato’a ihora Sibelona, ’e ’ua tere atu Korianetona i te fenua i te pae apato’erau nā ni’a i te pahī, nō te hōpoi atu i te mā’a i te mau ta’ata i haere atu i taua fenua ra.</p>
            <p class="verse"><strong>11</strong> Nō reira e mea ti’a roa ia Sibelona ’ia hōro’a atu i taua mau mea mo’a ra, hou ’oia e pohe ai, i te tamaiti a Helamana, ’o tei pi’ihia o Helamana, ’e ’ua pi’ihia ho’i ’oia i te i’oa o tōna ra metua tāne.</p>
            <p class="verse"><strong>12</strong> I teienei, inaha, ’ua pāpa’ihia taua mau ’ō’otira’a ato’a ra ’o tei vai na ia Helamana, ’e ’ua hāponohia atu i rotopū i te mau tamari’i a te ta’ata nei i te mau fenua ē ’ati noa a’e, maori rā taua mau tufa’a i fa’auehia e Alama ē ’eiaha roa ’ia fa’a’itehia.</p>
            <p class="verse"><strong>13</strong> ’Āre’a rā, ’ia ha’apa’ohia teie mau mea ’ei mea mo’a e ti’a ai, ’e ’ia hōro’ahia atu i terā u’i ’e i terā u’i ; nō reira, i taua matahiti ra, ’ua hōro’ahia atu te reira ia Helamana, hou te pohera’a o Sibelona.</p>
            <p class="verse"><strong>14</strong> ’E i muri a’era, i taua matahiti ra, tē vai ra te tahi mau ta’ata ’ōrurehau ’o tei haere atu i rotopū i te mau ’āti Lamana ; ’e ’ua fa’ati’arepu i te riri i roto ia rātou i te mau ’āti Nephi.</p>
            <p class="verse"><strong>15</strong> ’E i roto ato’a i taua iho matahiti ra, ’ua haere mai rātou ’e te tahi mau nu’u fa’ehau rahi roa nō te ’aro i te mau ta’ata o Moroniha, ’oia ïa, i te nu’u fa’ehau o Moroniha, ’e ’ua vī rātou ’e ’ua tūra’i-fa’ahou-hia atu rātou i muri i tō rātou ihora mau fenua ma te pau rahi.</p>
            <p class="verse"><strong>16</strong> ’E ’o te hope’a te reira nō te toru ’ahuru ’e ma iva o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>17</strong> ’E ’o te hope’a te reira nō te ’ā’amu a Alama, ’e tā tāna ra tamaiti o Helamana, ’e tā Sibelona ato’a ho’i, te tahi ato’a o tāna tamaiti.</p>
            <p class="verse">Te Buka a Helamana</p>
            <p class="verse">Te ’ā’amu nō te mau ’āti Nephi. Tā rātou mau tama’i ’e te mau mārōra’a, ’e tā rātou mau ’āmahamahara’a. ’E te mau tohura’a ho’i a te mau peropheta mo’a e rave rahi, hou te taera’a mai o te Mesia, mai te au i te mau pāpa’a parau a Helamana, te tamaiti a Helamana, ’e ’ia au ato’a i te mau pāpa’a parau a tāna mau tamari’i tamāroa ē tae noa atu i te taera’a mai o te Mesia. E rave rahi ato’a te mau ’āti Lamana i fa’afāriuhia mai. Te ’ā’amu nō tō rātou fa’afāriura’ahia mai. Te ’ā’amu nō te parauti’a o te mau ’āti Lamana ’e te mau ’ohipa parauti’a ’ore ’e te mau ’ohipa vi’ivi’i a te mau ’āti Nephi, mai te au i te pāpa’a parau a Helamana ’e tā tāna ra mau tamari’i tamāroa, ē tae roa mai i te taera’a mai o te Mesia, ’e te tahi atu ā ho’i mau parau, ’e ’ua parauhia te reira te buka a Helamana.</p>
            <p class="verse">=== Hel Chapitre 1 ===</p>
            <p class="verse"><strong>1</strong> ’E i teienei, inaha, i muri a’era, i te ha’amatara’a nō te maha ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua tupu te hō’ē fifi rahi i rotopū i te mau ta’ata o te mau ’āti Nephi.</p>
            <p class="verse"><strong>2</strong> Inaha ho’i, ’ua pohe ’o Pahorana, ’e i haere na ho’i ’oia nā te ’ē’a o te ao ato’a nei ; nō reira ’ua tupu a’era te hō’ē mārōra’a rahi ’o vai tē tano ’ia fāri’i i te pārahira’a ha’avāra’a i rotopū i te mau taea’e, ’oia ho’i i rotopū i te mau tamaiti a Pahorana.</p>
            <p class="verse"><strong>3</strong> I teienei o teie te mau i’oa ’o tei mārō ’ia roa’a te pārahira’a ha’avāra’a, ’e ’o tei fa’atupu ato’a ho’i i te mārōra’a i rotopū i te mau ta’ata : Pahorana, Paanaki, ’e Pakumeni.</p>
            <p class="verse"><strong>4</strong> I teienei e ’ere ’o teie ana’e iho te mau tamari’i tamāroa a Pahorana (e rave rahi tāna), ’āre’a rā ’o rātou teie ’o tei mārō nō te pārahira’a ha’avāra’a ; nō reira, ’ua fa’a’āmahamaha rātou i te mau ta’ata i roto e toru pupu.</p>
            <p class="verse"><strong>5</strong> ’Āre’a rā, i muri a’era, ’ua mā’itihia Pahorana nā roto i te reo o te mau ta’ata ’ia riro ’ei ha’avā rahi ’e ’ei tāvana rahi i ni’a i te mau ta’ata o Nephi.</p>
            <p class="verse"><strong>6</strong> ’E i muri a’era, ’ia ’ite a’era Pakumeni ē ’aita roa e roa’a iāna te pārahira’a ha’avāra’a, ’ua ’āmui atu ra ’oia i te reo o te mau ta’ata.</p>
            <p class="verse"><strong>7</strong> Inaha rā, ’ua riri roa a’era Paanaki, ’e te tahi pae o te mau ta’ata ’o tei hina’aro iāna ’ei tāvana rahi nō rātou ; nō reira, ’ua fātata roa ’oia i te manuia i te tāvaimanino i taua mau ta’ata ra ’ia ’aro atu i tō rātou ra mau taea’e.</p>
            <p class="verse"><strong>8</strong> ’E i muri a’era, ’ua fātata roa ’oia i te nā reira, inaha, ’ua ’āfa’i-’ē-hia atu ra ’oia, ’e ’ua ha’avāhia ihora ’oia mai te au i te reo o te mau ta’ata, ’e ’ua fa’autu’ahia atu ra ’oia ’ia pohe ; ’e ’ua fa’atupu ’oia i te ’ōrurehau ’e ’ua tītau ’ia fa’a’ore i te ti’amāra’a o te mau ta’ata.</p>
            <p class="verse"><strong>9</strong> I teienei, ’ia ’ite a’era te mau ta’ata i hina’aro iāna ’ei tāvana rahi nō rātou ’e ’ua fa’autu’ahia ’oia ’ia pohe, nō reira ’ua riri rātou, ’e inaha, ’ua tono atu ra rātou i te hō’ē ta’ata ’o Kisakumena i te pārahira’a ha’avāra’a o Pahorana, ’e ’ua taparahi ihora ia Pahorana ’a pārahi noa ai ’oia i ni’a i te pārahira’a ha’avāra’a.</p>
            <p class="verse"><strong>10</strong> ’E ’ua a’ua’uhia atu ra ’oia e te mau tāvini o Pahorana ; inaha rā, nō te ’oi’oi o tō Kisakumena horora’a, ’aita atu ra ’oia i roa’ahia i te ta’ata.</p>
            <p class="verse"><strong>11</strong> ’E ’ua horo atu ra ’oia i te feiā i tono atu iāna, ’e ’ua fa’aau a’era rātou pā’āto’a i te hō’ē fafaura’a, ’oia ïa, ma te tapu nā roto i Tei Hamani ia rātou ’e tei mure ’ore ho’i ē, e’ita roa rātou e fa’a’ite noa atu i te ta’ata ē, nā Kisakumena i taparahi ia Pahorana.</p>
            <p class="verse"><strong>12</strong> Nō reira, ’aita ’o Kisakumena i ’itea i rotopū i te mau ta’ata o Nephi, nō te mea ’ua huna ’oia i tōna hōho’a mata ’a taparahi ai ’oia ia Pahorana. ’Ua fafau atu ho’i Kisakumena ’e tāna pupu fa’ehau iāna, ’e ’ua ’āmui haere atu rātou ia rātou iho i rotopū i te mau ta’ata, ’ia ’ore rātou ’ia ’iteahia ; ’o tei ’itehia rā, ’ua fa’autu’ahia ïa rātou ’ia pohe.</p>
            <p class="verse"><strong>13</strong> ’E i teienei, inaha, ’ua fa’ata’ahia a’era Pakumeni, mai te au i te reo o te mau ta’ata, ’ei ha’avā rahi ’e ’ei tāvana rahi i ni’a i te mau ta’ata, nō te fa’atere ’ei mono i tōna ra taea’e ia Pahorana ; ’e nōna mau taua tōro’a ra. ’E ’ua ravehia teie mau mea ato’a i te maha ’ahuru o te matahiti nō te fa’aterera’a a te mau ha’avā ; ’e ’o te hope’a ïa nō te reira.</p>
            <p class="verse"><strong>14</strong> ’E i muri a’era, i te maha ’ahuru ’e ma hō’ē o te matahiti nō te fa’aterera’a a te mau ha’avā, ’ua ha’aputuputu mai ra te mau ’āti Lamana i te hō’ē nu’u fa’ehau rahi roa, ’e ’ua hōro’a atu ra i te mau mauha’a tama’i ia rātou, te mau ’o’e, te mau simetera, te mau fana, ’e te mau te’a, ’e te mau pāruru upo’o, ’e te mau pāruru ’ōuma, ’e te mau huru pāruru tama’i ato’a.</p>
            <p class="verse"><strong>15</strong> ’E ’ua haere fa’ahou mai ra rātou i raro nō te ’aro i te mau ’āti Nephi. ’E ’ua arata’ihia mai rātou e te hō’ē ta’ata i parauhia o Korianetumera ; ’e e hua’ai ’oia nō Zarahemela ; ’e e ta’ata ’ōrurehau ’oia nō rotopū mai i te mau ’āti Nephi ; ’e e ta’ata rahi ’oia ’e te pūai ho’i.</p>
            <p class="verse"><strong>16</strong> Nō reira, ’o Tubalota te i’oa o te ari’i o te mau ’āti Lamana, ’e e tamaiti ’oia nā Amorona, ’e ’ua mana’o ’oia ē, nō te mea e ta’ata pūai o Korianetumera, e ti’a ïa iāna ’ia ’aro atu i te mau ’āti Nephi, ma tōna pūai ’e tōna ato’a ’aravihi rahi, ’e nō reira ho’i nā roto i te tonora’a atu iāna, e roa’a iāna te mana i ni’a i te mau ’āti Nephi—</p>
            <p class="verse"><strong>17</strong> Nō reira ’ua fa’atupu ’oia i tō rātou riri, ’e ’ua ha’aputuputu mai ra i tōna mau nu’u fa’ehau, ’e ’ua fa’ariro a’era ia Korianetumera ’ei ta’ata fa’atere nō rātou, ’e ’ua fa’aue atu ra ia rātou ’ia haere atu i raro i te fenua ra nō Zarahemela nō te ’aro atu i te mau ’āti Nephi.</p>
            <p class="verse"><strong>18</strong> ’E i muri a’era, nō te mārōra’a rahi ’e te mau fifi rahi i tupu i roto i te hau fenua, ’aita rātou i tāpe’a rahi i te mau fa’ehau tīa’i i te fenua ra nō Zarahemela ; i mana’o ho’i rātou ē, e mata’u te mau ’āti Lamana ’ia haere mai i rotopū i tō rātou mau fenua nō te tama’i mai i taua ’oire rahi ra o Zarahemela.</p>
            <p class="verse"><strong>19</strong> ’E i muri a’era, ’ua haere mai ra Korianetumera ma te arata’i i tōna ra nu’u fa’ehau rahi, ’e ’ua ’aro mai ra i te mau ta’ata o te ’oire, ’e e mea ’oi’oi roa tō rātou haerera’a mai, ’e nō reira ’aita a’era i nava’i te taime nō te mau ’āti Nephi ’ia ha’aputuputu ’āmui i tō rātou mau nu’u fa’ehau.</p>
            <p class="verse"><strong>20</strong> Nō reira, ’ua taparahi ihora Korianetumera i te mau fa’ehau tīa’i i te ’ūputa o te ’oire, ’e ’ua haere atu ra ’oia ’e tōna nu’u fa’ehau pā’āto’a i roto roa i te ’oire, ’e ’ua taparahi ihora rātou i te feiā ato’a i ’aro mai ia rātou, ’e nō reira ho’i ’ua noa’a ia rātou te ’oire tā’āto’a.</p>
            <p class="verse"><strong>21</strong> ’E i muri a’era, ’ua horo atu ra Pakumeni, ’oia ho’i te ha’avā rahi mai mua atu ia Korianetumera, e tae atu i te ’āua o te ’oire ra. ’E i muri a’era, ’ua tūpa’i ihora Korianetumera iāna i ni’a i te ’āua, ’e nō reira ho’i ’ua pohe roa atu ra ’oia. ’E ’o te hope’a te reira o te mau mahana o Pakumeni.</p>
            <p class="verse"><strong>22</strong> ’E i teienei, ’ia ’ite a’era Korianetumera ē, ’ua roa’a iāna te ’oire ra nō Zarahemela, ’e ’ia ’ite ato’a ho’i ’oia ē ’ua horo ’ē atu te mau ’āti Nephi mai mua atu ia rātou, ’e ’ua taparahihia, ’e ’ua ravehia, ’e ’ua hurihia ho’i i roto i te fare tāpe’ara’a, ’e ’ua roa’a iāna te ha’apūra’a rahi i te fenua tā’āto’a, ’ua itoito ihora tōna ’ā’au, ’e nō reira ho’i ’ua fātata ’oia i te ’aro atu i tō te mau fenua ato’a.</p>
            <p class="verse"><strong>23</strong> ’E i teienei, ’aita ’oia i pārahi noa i te fenua ra nō Zarahemela, ’āre’a rā ’ua haere atu ra ’oia ’e te hō’ē nu’u fa’ehau rahi ’e tae atu ra i te ’oire ra nō ’Auhune ; ’e ’ua ’ōpua ho’i ’oia ’ia haere atu nā tōna ’ē’a ma te fa’a’ohipa i te ’o’e ’ia roa’a iāna te mau tufa’a fenua i te pae apato’erau.</p>
            <p class="verse"><strong>24</strong> ’E nō te mea ho’i ’ua mana’o ’oia ē, tei roto roa i te fenua tō rātou pūai rahi, nō reira ’ua haere atu ra ’oia, ’e ’aita a’era tō rātou e taime nō te ha’aputuputu ia rātou, maori rā te tahi mau pupu ri’i noa ; ’e ’ua nā reira rātou i te ’aro atu i i te mau ’āti Nephi ’e i te taparahi ia rātou ’ia ma’iri i raro i te repo.</p>
            <p class="verse"><strong>25</strong> Inaha rā, nā roto i tō Korianetumera haerera’a nā roto roa i te fenua i upo’oti’a rahi ai Moroniha i ni’a ia rātou, noa atu ā te nūmera rahi o te mau ’āti Nephi i taparahihia.</p>
            <p class="verse"><strong>26</strong> Inaha ho’i, ’ua mana’o Moroniha ē, ’aita roa te mau ’āti Lamana e haere nā roto roa i te fenua nō te mata’u, e ’aro mai rā rātou i te mau ’oire i te pae hiti o tō rātou fenua mai tā rātou i nā reira i te mātāmua ra ; nō reira ’ua vaiiho Moroniha i tō rātou mau nu’u fa’ehau pūai ’ia tāpe’a noa i te mau vāhi i te pae hiti fenua.</p>
            <p class="verse"><strong>27</strong> Inaha rā, ’aita te mau ’āti Lamana i mata’u mai te au i tōna mana’o, ’ua haere mai rā rātou i roto roa i te fenua, ’e ’ua haru rātou i te ’oire rahi ra o Zarahemela, ’e ’ua haere noa rātou i te mau vāhi ta’ata rahi o te fenua, ma te taparahi rahi i te mau ta’ata, te mau tāne, te mau vahine, ’e te mau tamari’i, ’e ma te haru i te mau ’oire e rave rahi ’e te mau ha’apūra’a pa’ari e rave rahi.</p>
            <p class="verse"><strong>28</strong> ’Āre’a rā ’ia ’ite a’era Moroniha i te reira, ’ua tono ’oi’oi atu ra ’oia ia Lehi ’e te hō’ē nu’u fa’ehau nōna ra ’ia tae i mua mai ia rātou, hou rātou e tae atu ai i te fenua ra nō ’Auhune.</p>
            <p class="verse"><strong>29</strong> ’E ’ua nā reira ’oia ; ’e ’ua tae ’oia i mua roa i te mau ’āti Lamana hou rātou i tae atu ai i te fenua ra nō ’Auhune, ’e ’ua ’aro atu ia rātou, ’e nō reira ho’i ’ua ha’amata rātou i te ’ōtohe atu i te fenua ra nō Zarahemela.</p>
            <p class="verse"><strong>30</strong> ’E i muri a’era, ’ua tae Moroniha i mua ia rātou i tō rātou ’ōtohera’a, ’e ’ua ’aro atu ra ia rātou, ’e nō reira ho’i ’ua riro te reira ’ei tama’ira’a ha’amani’ira’a toto rahi roa ; ’oia ïa, e rave rahi tei taparahihia, ’e i roto i te mau ta’ata i taparahihia tē vai ato’a ra ’o Korianetumera.</p>
            <p class="verse"><strong>31</strong> ’E i teienei, inaha, ’aita a’era i ti’a i te mau ’āti Lamana ’ia ’ōtohe i te hō’ē a’e vāhi, ’aita i te pae apato’erau, ’aita i te pae apato’a, ’aita i te pae hiti’a o te rā, ’aita i te pae tō’o’a o te rā, ’e ’ua ha’a’atihia rātou i te mau pae ato’a e te mau ’āti Nephi.</p>
            <p class="verse"><strong>32</strong> ’E ’ua nā reira Korianetumera i te fa’ahaere atu i te mau ’āti Lamana i rotopū i te mau ’āti Nephi, ’e nō reira ho’i tei roto rātou i te mana o te mau ’āti Nephi, ’e ’ua taparahihia ’oia iho, ’e ’ua riro atu te mau ’āti Lamana i roto i te rima o te mau ’āti Nephi.</p>
            <p class="verse"><strong>33</strong> ’E i muri a’era, ’ua roa’a fa’ahou ia Moroniha te ’oire ra nō Zarahemela, ’e ’ua fa’ati’a ’oia i te mau ’āti Lamana i roa’a iāna ’ei feiā mau-’āuri ’ia haere atu i rāpae i te fenua ma te hau.</p>
            <p class="verse"><strong>34</strong> ’E ’o te hope’a te reira nō te maha ’ahuru ’e ma hō’ē o te matahiti nō te fa’aterera’a a te mau ha’avā.</p>
            <p class="verse">’Ua riro Helamana, te tamaiti a Helamana, ’ei ha’avā rahi—’Ua arata’i Gadianetona i te pupu a Kisakumena—’Ua taparahi te tāvini o Helamana ia Kisakumena, ’e ’ua horo atu te pupu Gadianetona i roto i te mēdēbara. Fātata 50–49H.M.</p>
            <p class="verse">=== Hel Chapitre 2 ===</p>
            <p class="verse"><strong>1</strong> ’E i muri a’era, ’ia tae a’era i te maha ’ahuru ’e ma piti o te matahiti nō te fa’aterera’a a te mau ha’avā, i muri iho i tō Moroniha fa’atupu-fa’ahou-ra’a i te hau i rotopū i te mau ’āti Nephi ’e te mau ’āti Lamana, inaha ’aita roa e ta’ata nō te pārahi i ni’a i te pārahira’a ha’avāra’a ; nō reira ’ua tupu fa’ahou a’era te mārōra’a i rotopū i te mau ta’ata ē ’o vai te pārahi i ni’a i te pārahira’a ha’avāra’a.</p>
            <p class="verse"><strong>2</strong> ’E i muri a’era, ’ua mā’itihia ’o Helamana, ’oia te tamaiti a Helamana, nā roto i te reo o te mau ta’ata ’ia pārahi i ni’a i te pārahira’a ha’avāra’a.</p>
            <p class="verse"><strong>3</strong> Inaha rā, ’ua tāmoemoe Kisakumena, ’o tei taparahi ia Pahorana, ’ia taparahi ato’a ia Helamana ; ’e ’ua tauturuhia ’oia ’e tōna pupu ta’ata, ’o tei fa’aoti i te fafaura’a ē ’eiaha roa te hō’ē ta’ata ’ia ’ite i tāna ’ohipa ’ino.</p>
            <p class="verse"><strong>4</strong> Tei reira ho’i te hō’ē ta’ata ’o Gadianetona tōna i’oa, ’e e ta’ata ’aravihi roa ’oia i te mau parau e rave rahi, ’e ’oia ato’a i roto i tāna iho ’ohipa ’ino, nō te rave i te ’ohipa huna nō te taparahi ta’ata ’e te ’eiā tao’a ; nō reira ’ua riro mai ra ’oia ’ei ta’ata fa’atere nō te pupu ta’ata o Kisakumena.</p>
            <p class="verse"><strong>5</strong> Nō reira ’ua tāvaimanino ’oia ia rātou ’e ia Kisakumena ato’a ho’i, ’oia ho’i, mai te mea e tu’u rātou iāna i ni’a i te pārahira’a ha’avāra’a, e hōro’a atu ’oia i te mana ’e te ha’amanara’a i te mau ta’ata i roto i tāna pupu ta’ata i ni’a te mau ta’ata ; nō reira ’ua tītau Kisakumena ’ia taparahi ia Helamana.</p>
            <p class="verse"><strong>6</strong> ’E i muri a’era, ’a haere atu ai ’oia i te pārahira’a ha’avāra’a nō te taparahi ia Helamana, inaha, tē vai ra te hō’ē tāvini o Helamana ’o tei haere i rāpae i te pō ma te fa’ahua ta’ata ’ē, ’e ’ua roa’a iāna te ’ite nō taua mau ’ōpuara’a i fa’anahonahohia e teie pupu ta’ata nō te taparahi ia Helamana—</p>
            <p class="verse"><strong>7</strong> ’E i muri a’era, ’ua fārerei ihora ’oia ia Kisakumena, ’e ’ua fa’a’ite atu ra ’oia i te hō’ē tāpa’o iāna ; nō reira ’ua fa’a’ite mai ra Kisakumena iāna i te ’ōpuara’a ’o tāna e hina’aro ra, ma te hina’aro ho’i ’ia arata’i atu ’oia iāna i te pārahira’a ha’avāra’a, ’ia ti’a iāna ’ia taparahi ia Helamana.</p>
            <p class="verse"><strong>8</strong> ’E ’ia ’ite a’era te tāvini o Helamana i te mau mana’o ato’a i roto i te ’ā’au o Kisakumena, ’e i tāna ’ōpuara’a nō te taparahi ta’ata, ’e ’oia ato’a i tāna ’ōpuara’a nō ni’a i te mau ta’ata ato’a i roto i tāna pupu ta’ata nō te taparahi ta’ata, ’e te ’eiāra’a i te tao’a, ’e te tītaura’a i te mana (’o teie ho’i tā rātou ’ōpuara’a huna, ’e tā rātou pupu ’ohipa huna) ’ua nā ’ō atu ra te tāvini o Helamana ia Kisakumena : Mai e haere taua i te pārahira’a ha’avāra’a.</p>
            <p class="verse"><strong>9</strong> I teienei, ’ua māuruuru roa atu ra Kisakumena, i mana’o ho’i ’oia ē, e manuia tāna ’ōpuara’a ; inaha rā, ’a haere atu ai rāua i te pārahira’a ha’avāra’a, ’ua pātia ihora te tāvini o Helamana ia Kisakumena i te māfatu, ’e ’ua ma’iri ihora ’oia i raro ’e pohe roa atu ra ma te autā ’ore. ’E ’ua horo atu ra ’oia ’e ’ua fa’a’ite atu ra ia Helamana i te mau mea ato’a tāna i ’ite mata, i fa’aro’o, ’e i rave.</p>
            <p class="verse"><strong>10</strong> ’E i muri a’era, ’ua tono atu ra Helamana i te tahi mau ta’ata nō te haru mai i taua pupu ta’ata ’eiā ra ’e te mau ta’ata taparahi huna, ’ia taparahihia rātou mai te au i te ture.</p>
            <p class="verse"><strong>11</strong> Inaha rā, ’ia ’ite a’era Gadianetona ē, ’aita Kisakumena i ho’i mai, ’ua mata’u ihora ’oia ’o te pohe roa ’oia ; nō reira ’ua fa’aue ’oia ’ia pe’e mai tāna pupu ta’ata iāna. ’E ’ua horo atu rātou i rāpae i te fenua nā te hō’ē ’ē’a mo’e ē tae atu ra i te mēdēbara ; ’e nō reira ’ia tono atu Helamana nō te haru ia rātou, ’aita roa rātou i ’itehia.</p>
            <p class="verse"><strong>12</strong> E riro te tahi atu ā mau parau i te parauhia nō ni’a i teie Gadianetona a muri atu. ’E ’o te hope’a teie nō te maha ’ahuru ’e ma piti o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>13</strong> ’E inaha, ’ia tae i te hope’a o teie nei buka, e ’ite ai ’outou ē, ’o taua Gadianetona nei, ’o te tumu mau ïa i pau ai, ’oia ïa, i pau ai fātata te tā’āto’ara’a nō te mau ta’ata o Nephi.</p>
            <p class="verse"><strong>14</strong> Inaha, ’aita vau e parau nei nō te hope’a o te buka a Helamana, ’āre’a rā tē parau nei au nō te hope’a o te buka a Nephi, ’e nō reira mai ho’i te mau ’ā’amu ato’a tā’u i pāpa’i.</p>
            <p class="verse">’Ua fa’anu’u atu te mau ’āti Nephi e rave rahi i te fenua i te pae apato’erau—’Ua patu rātou i te mau fare tīmā ’e ’ua pāpa’i i te mau pāpa’a parau e rave rahi—E rave rahi ’ahuru tauatini i fa’afāriuhia ’e i bāpetizohia—Tē arata’i ra te parau a te Atua i te mau ta’ata i te fa’aorara’a—’Ua ti’a atu Nephi te tamaiti a Helamana i ni’a i te pārahira’a ha’avāra’a. Fātata 49–39H.M.</p>
            <p class="verse">=== Hel Chapitre 3 ===</p>
            <p class="verse"><strong>1</strong> ’E i teienei, i muri a’era, i te maha ’ahuru ’e ma toru o te matahiti nō te fa’aterera’a a te mau ha’avā, ’aita roa e mārōra’a i rotopū i te mau ’āti Nephi, maori rā ’o te te’ote’o ri’i i roto i tō te ’ēkālesia, i tupu ai te tahi mau ’āmahamahara’a ri’i i rotopū i te mau ta’ata, ’e ’ua fa’a’āfarohia taua mau ’ohipa ra i te hope’a nō te maha ’ahuru ’e ma toru o te matahiti.</p>
            <p class="verse"><strong>2</strong> ’E ’aita roa e mārōra’a i rotopū i te mau ta’ata i te maha ’ahuru ’e ma maha o te matahiti ; ’aita ato’a i rahi te mārōra’a i te maha ’ahuru ’e ma pae o te matahiti.</p>
            <p class="verse"><strong>3</strong> ’E i muri a’era, i te maha ’ahuru ’e ma ono o te matahiti, ’oia ïa, ’ua tupu te mārōra’a rahi ’e te ’āmahamahara’a e rave rahi ; ’e nā roto i te reira ’ua reva atu ra te mau ta’ata e rave rahi i rāpae i te fenua ra nō Zarahemela, ’e ’ua haere atu ra rātou i te fenua i te pae apato’erau nō te pārahi i taua fenua ra.</p>
            <p class="verse"><strong>4</strong> ’E ’ua haere atu rātou i te vāhi ātea roa, ’e nō reira ho’i ’ua tae atu ra i te vāhi pape rahi roa ’e te mau ’ānāvai pape e rave rahi.</p>
            <p class="verse"><strong>5</strong> ’Oia ïa, ’ua ha’apurara atu ra rātou nā ni’a i te mau vāhi ato’a o te fenua, i te mau vāhi ato’a i ’ore i fa’aanohia, ’e i ’ore i pau te rā’au i te ta’ata i pārahi i te fenua i muta’a ihora.</p>
            <p class="verse"><strong>6</strong> ’E i teienei, ’aita roa te hō’ē a’e vāhi o te fenua i ano roa, maori rā nō te rā’au ; ’e nō te rahi ho’i o te pau o te feiā i pārahi na i ni’a te fenua i muta’a ihora i parauhia ai te fenua e fenua ano.</p>
            <p class="verse"><strong>7</strong> ’E e mea iti roa te mau rā’au i ni’a i te fenua, nō reira ’ua riro atu ra te feiā i haere i reira ’ei feiā ’aravihi i te hāmani i te tīmā ; nō reira, ’ua patu rātou i te mau fare tīmā ’ei fare fa’aeara’a nō rātou.</p>
            <p class="verse"><strong>8</strong> ’E i muri a’era, ’ua fānau rahi rātou, ’e ’ua purara a’era i ni’a te fenua, ’e ’ua haere atu rātou mai te fenua i te pae apato’a ē tae atu i te fenua i te pae apato’erau, ’e ’ua purara noa a’era ’e ’ua ha’amata rātou i te tae atu i te mau vāhi o te fenua tā’āto’a, mai te moana i te pae apato’a ē tae atu i te moana i te pae apato’erau, ’e mai te moana i te pae tō’o’a o te rā ē tae atu i te moana i te hiti’a o te rā.</p>
            <p class="verse"><strong>9</strong> ’E te feiā i haere atu i te fenua i te pae apato’erau ’ua pārahi rātou i roto i te mau ti’ahapa ’e i roto i te mau fare tīmā, ’e ’ua vaiiho noa rātou i te mau rā’au e ’ōteo mai i ni’a i te fenua ’ia tupu noa, ’ia roa’a ia rātou a muri atu te mau rā’au nō te hāmani i tō rātou mau fare, ’oia ïa, tō rātou mau ’oire, ’e tō rātou mau hiero, tō rātou mau sunago, ’e tō rātou mau fare mo’a, ’e te mau huru fare ato’a ho’i.</p>
            <p class="verse"><strong>10</strong> ’E i muri a’era, nō te iti o te rā’au i te fenua i te pae apato’erau, ’ua ani atu rātou ’ia fa’autahia mai te mau rā’au e rave rahi nā ni’a i te pahī.</p>
            <p class="verse"><strong>11</strong> ’E nō reira i ti’a ai i te feiā i te fenua i te pae apato’erau ’ia patu i te mau ’oire e rave rahi i te rā’au ’e i te tīmā ato’a ho’i.</p>
            <p class="verse"><strong>12</strong> ’E i muri a’era, e rave rahi mau ta’ata o Amona, e mau ’āti Lamana rātou i te fānaura’a, tei haere atu i taua fenua ra.</p>
            <p class="verse"><strong>13</strong> ’E i teienei, e rave rahi te mau pāpa’a parau i pāpa’ihia e teie nei mau ta’ata e rave rahi, ’e nō ni’a te reira i te mau mea i ravehia e teie nei feiā, ’e e mau mea ta’a ’ē roa ’e te rahi nō ni’a iho ia rātou.</p>
            <p class="verse"><strong>14</strong> Inaha rā ’aita roa e ti’a ’ia pāpa’ihia i roto i teie nei buka te hō’ē tufa’a nō te hānerera’a o te mau mea i ravehia e teie nei feiā, ’oia ïa, te ’ā’amu nō te mau ’āti Lamana ’e te mau ’āti Nephi, ’e tā rātou mau ’arora’a, ’e tā rātou mau mārōra’a, ’e tā rātou mau tāivara’a, ’e tā rātou a’ora’a, ’e tā rātou mau tohura’a, ’e tā rātou mau fa’autara’a tao’a nā ni’a i te pahī, ’e tā rātou hāmanira’a i te mau pahī, ’e tā rātou patura’a i te mau hiero, ’e te mau sunago, ’e te mau fare mo’a, ’e nō tō rātou parauti’a, ’e nō tō rātou parauti’a ’ore, ’e tā rātou mau taparahira’a ta’ata, ’e tā rātou mau ’eiāra’a tao’a, ’e tā rātou haru-noa-ra’a i te tao’a, ’e nō te mau huru ’ohipa huna ’e te vi’ivi’i ato’a, ’e te mau ’ohipa tai’ata.</p>
            <p class="verse"><strong>15</strong> Inaha rā, tē vai ra e rave rahi mau buka e mau huru pāpa’a parau ato’a, ’e ’ua pāpa’ihia te pae rahi o te reira ’e te mau ’āti Nephi.</p>
            <p class="verse"><strong>16</strong> ’E ’ua hōro’ahia te reira e te mau ’āti Nephi mai te hō’ē u’i i te tahi, ē tae noa mai ’ua ma’iri rātou i roto i te hara ’e ’ua taparahi-pohe-roa-hia rātou, ’e ’ua haru-noa-hia tā rātou tao’a, ’e ’ua a’ua’uhia, ’e ’ua tīahi-’ē-hia, ’e ’ua tā’irihia, ’e ’ua ha’apurarahia i ni’a i te fenua nei, ’e ’ua ’āno’i-noa-hia rātou i te mau ’āti Lamana ē tae noa atu ’aita rātou i parau-fa’ahou-hia e mau ’āti Nephi ; ’ua riro rā rātou ’ei feiā parauti’a ’ore, ’e te ’ōviri, ’e te taehae ho’i, ’oia ïa, ’ua riro rātou ’ei mau ’āti Lamana.</p>
            <p class="verse"><strong>17</strong> ’E i teienei, e pāpa’i fa’ahou vau i tā’u ’ā’amu ; nō reira, te mau mea i parauhia na e au ’ua tupu ïa i muri a’e i te mau mārōra’a e rave rahi, ’e te mau fifi, ’e te mau tama’i, ’e te mau tāivara’a ho’i, i rotopū i te mau ta’ata o Nephi.</p>
            <p class="verse"><strong>18</strong> ’E ’o te hope’a ïa nō te maha ’ahuru ’e ma ono o te matahiti nō te fa’aterera’a a te mau ha’avā.</p>
            <p class="verse"><strong>19</strong> ’E i muri a’era, tē vai noa ra ā te mārōra’a rahi i ni’a i te fenua, ’oia ïa, ē tae noa atu i te maha ’ahuru ’e ma hitu o te matahiti, ’e ’oia ato’a i te maha ’ahuru ’e ma va’u o te matahiti.</p>
            <p class="verse"><strong>20</strong> ’Āre’a rā ’ua pārahi noa Helamana i ni’a i te pārahira’a ha’avāra’a ma te parauti’a ’e te fāito ti’a ; ’oia ïa, ’ua ha’apa’o maita’i ’oia i te mau ture, ’e te mau parau, ’e te mau fa’auera’a a te Atua ; ’e ’ua rave tāmau noa ’oia i te mea au i mua i te aro o te Atua ; ’e ’ua pe’e māite ’oia i te mau haere’a o tōna ra metua tāne, ’e nō reira ho’i ’ua manuia ’oia i ni’a i te fenua.</p>
            <p class="verse"><strong>21</strong> ’E i muri a’era, e to’opiti āna tamari’i tamāroa. ’Ua topa ’oia i tō te matahiapo i’oa o Nephi, ’e tō te hope’a i’oa o Lehi. ’E ’ua ha’amata a’era rāua i te tupu māite i mua i te Fatu.</p>
            <p class="verse"><strong>22</strong> ’E i muri a’era, ’ua fa’aea ri’i ihora te mau tama’i ’e te mau mārōra’a i rotopū i te mau ta’ata o Nephi, i te pae hope’a nō te maha ’ahuru ’e ma va’u o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>23</strong> ’E i muri a’era, i te maha ’ahuru ’e ma iva o te matahiti nō te fa’aterera’a a te mau ha’avā, ’ua vai tāmau noa te hau i ni’a i te fenua, maori rā nō te mau pupu ’ohipa huna i fa’ati’ahia e Gadianetona te ta’ata ’eiā tao’a, i te mau vāhi ta’ata rahi o te fenua ; ’e i taua tau ra, ’aita roa rātou i ’itehia e te feiā fa’atere o te hau fenua ; nō reira ’aita rātou i ha’amouhia i ni’a i te fenua.</p>
            <p class="verse"><strong>24</strong> ’E i muri a’era, i taua iho matahiti ra ’ua manuia rahi roa tō te ’ēkālesia, ’e nō reira ho’i e rave rahi tauatini i ’āmui ia rātou iho i roto i te ’ēkālesia, ’e ’ua bāpetizohia nō te tātarahapara’a.</p>
            <p class="verse"><strong>25</strong> ’E nō te manuia rahi o te ’ēkālesia, ’e nō te rahi o te mau ha’amaita’ira’a i nīni’ihia mai i ni’a iho i te mau ta’ata, i māere roa atu ai te mau tahu’a rahi ’e te mau ’orometua.</p>
            <p class="verse"><strong>26</strong> ’E i muri a’era, ’ua manuia maita’i te ’ohipa a te Fatu i te bāpetizora’a ’e te tāhō’ēra’a mai i te mau vārua e rave rahi ’ahuru tauatini i te ’ēkālesia a te Atua.</p>
            <p class="verse"><strong>27</strong> Nō reira tē ’ite nei tātou ē, tē vai nei tō te Fatu aroha i te mau ta’ata ato’a ’o tē ti’aoro atu i tōna ra i’oa mo’a ma te ’ā’au hina’aro mau.</p>
            <p class="verse"><strong>28</strong> ’Oia ïa, nō reira tē ’ite ato’a nei tātou ē, tē vai-’īriti-noa-hia nei te ’ūputa o te ao ra i te mau ta’ata ato’a, ’e ’ia rātou ato’a ’o tē ti’aturi i te i’oa o Iesu Mesia, te Tamaiti a te Atua.</p>
            <p class="verse"><strong>29</strong> ’Oia ïa, tē ’ite ato’a nei tātou ē, ’o rātou ’o tē hina’aro, e ti’a ia rātou ’ia tāpe’a mai i te parau a te Atua, ’o tei riro ’ei mea ora ’e te pūai rahi, ’e ’o tē fa’ata’a ’ē i te mau mea ha’avare ato’a ’e te mau mārei ato’a ’e te mau ’ōpuara’a ’ino ato’a a te diabolo, ’e ’o tē arata’i i te ta’ata o te Mesia nā ni’a i te ’ē’a piriha’o ’e te oaoa e tae ai i terā pae mai o taua ’ābuso mure ’ore nō te mamae, ’o tei fa’aineinehia nō te horomi’i i te feiā parauti’a ’ore—</p>
            <p class="verse"><strong>30</strong> ’E e tāpae tō rātou vārua, ’oia ïa, tō rātou vārua tāhuti ’ore, i te rima ’atau o te Atua, i te bāsileia o te ao ra, nō te pārahi i raro i pīha’i iho ia Aberahama, ’e Isaaka, ’e Iakoba, ’e i pīha’i iho i tō tātou mau metua mo’a ato’a ra, ’e e ’ore roa e haere fa’ahou i rāpae.</p>
            <p class="verse"><strong>31</strong> ’E i taua matahiti nei ’ua vai tāmau noa te ’oa’oa i ni’a i te fenua nō Zarahemela, ’e i roto i te mau retioni ato’a ē ’ati noa a’e, ’e i roto i te mau fenua ato’a i pārahihia e te mau ’āti Nephi.</p>
            <p class="verse"><strong>32</strong> ’E i muri a’era, ’ua vai noa te hau ’e te ’oa’oa rahi i roto i te toe’a nō te maha ’ahuru ’e ma iva o te matahiti ; ’oia ïa, ’e ’ua vai noa ato’a te hau ’e te ’oa’oa rahi i te pae ’ahuru o te matahiti nō te fa’aterera’a a te mau ha’avā.</p>
            <p class="verse"><strong>33</strong> ’E i te pae ’ahuru ’e ma hō’ē o te matahiti nō te fa’aterera’a a te mau ha’avā, ’ua vai noa te hau, maori rā nō te te’ote’o tei ha’amata i te tae ri’i mai i roto i te ’ēkālesia—’eiaha i roto i te ’ēkālesia a te Atua, i roto rā i te ’ā’au o te feiā i fa’ahua melo nō te ’ēkālesia a te Atua—</p>
            <p class="verse"><strong>34</strong> ’E ’ua fa’ateiteihia rātou i roto i te te’ote’o ē tae noa atu i te hāmani-’ino-ra’a i tō rātou mau taea’e e rave rahi. I teienei e ’ino rahi teie, i ro’ohia ai te pae rahi o te feiā ha’eha’a i te mau hāmani-’ino-ra’a rahi, ’e i haere ai rātou nā roto i te mau ’ati e rave rahi.</p>
            <p class="verse"><strong>35</strong> ’Āre’a rā ’ua ha’apae pinepine ’e ’ua pure pinepine rātou, ’e ’ua tupu pūai roa a’era tō rātou ha’eha’a, ’e ’ua pa’ari roa a’era tō rātou fa’aro’o i te Mesia, ē tae noa atu ’ua ’ī tō rātou vārua i te ’oa’oa ’e te hau, ’oia ïa, ē tae noa atu ’ua mā roa ’e ’ua mo’a tō rātou ’ā’au, ’e ’ua noa’a mai taua mo’ara’a ra nō te mea ’ua hōro’a rātou i tō rātou ’ā’au i te Atua.</p>
            <p class="verse"><strong>36</strong> ’E i muri a’era, ’ua hope ato’a te pae ’ahuru ’e ma piti o te matahiti i roto i te hau, maori rā ’o te te’ote’o rahi tei ō i roto i te ’ā’au o te mau ta’ata ; ’e nō tā rātou mau tao’a rahi roa ’e tō rātou manuia i ni’a i te fenua i tupu ai te reira ; ’e ’ua tupu noa te reira i ni’a iho ia rātou i terā mahana ’e i terā mahana.</p>
            <p class="verse"><strong>37</strong> ’E i muri a’era, i te pae ’ahuru ’e ma toru o te matahiti nō te fa’aterera’a a te mau ha’avā, ’ua pohe ihora Helamana, ’e ’ua ha’amata ihora tāna tamaiti matahiapo ra ’o Nephi i te fa’atere ’ei mono nōna. ’E i muri a’era, ’ua ti’a atu ’oia i ni’a i te pārahira’a ha’avāra’a ma te parauti’a ’e te fāito tia ; ’oia ïa, ’ua ha’apa’o maita’i ’oia i te mau fa’auera’a a te Atua, ’e ’ua haere ’oia i te mau haere’a o tōna ra metua tāne.</p>
            <p class="verse">’Ua ’āmui te mau ta’ata ’ōrurehau ’āti Nephi i te mau nu’u fa’ehau ’āti Lamana ’e ’ua haru rātou i te fenua nō Zarahemela—’Ua pau te mau ’āti Nephi nō tō rātou parauti’a ’ore—’Ua paruparu te ’Ēkālesia, ’e ’ua paruparu ho’i te mau ta’ata mai te mau ’āti Lamana. Fātata 38–30H.M.</p>
            <p class="verse">=== Hel Chapitre 4 ===</p>
            <p class="verse"><strong>1</strong> ’E i muri a’era, i te pae ’ahuru ’e ma maha o te matahiti ’ua tupu te mau ’āmahamahara’a e rave rahi i roto i te ’ēkālesia, ’e ’ua tupu ato’a te mārōra’a i rotopū i te mau ta’ata, ’e nō reira ho’i ’ua tupu te ha’amani’ira’a rahi i te toto.</p>
            <p class="verse"><strong>2</strong> ’E ’ua taparahihia ’e ’ua ti’avaruhia te mau ta’ata ’ōrurehau i rāpae i te fenua, ’e ’ua haere atu rātou i te ari’i o te mau ’āti Lamana.</p>
            <p class="verse"><strong>3</strong> ’E i muri a’era, ’ua tāmata a’era rātou ’ia fa’ati’arepu i te mau ’āti Lamana ’ia ’aro atu i te mau ’āti Nephi ; inaha rā, ’ua mata’u roa te mau ’āti Lamana, ’e nō reira ho’i ’aita roa rātou i fa’aro’o i te mau parau a taua feiā ’ōrurehau ra.</p>
            <p class="verse"><strong>4</strong> ’Āre’a rā, i muri a’era, i te pae ’ahuru ’e ma ono o te matahiti nō te fa’aterera’a a te mau ha’avā, ’ua haere atu ra te tahi mau ta’ata ’ōrurehau nō roto mai i te mau ’āti Nephi i te mau ’āti Lamana ; ’e ’ua manuia ihora rātou ’e tō rātou mau hoa ato’a i te fa’atupura’a i tō rātou riri i te mau ’āti Nephi ; ’e tē fa’aineine ra rātou pā’āto’a i taua matahiti ra nō te ’aro atu.</p>
            <p class="verse"><strong>5</strong> ’E i te pae ’ahuru ’e ma hitu o te matahiti, ’ua haere mai ra rātou e ’aro i te mau ’āti Nephi, ’e ’ua ha’amata rātou i te ’ohipa nō te pohe ; ’oia ïa, ’e nō reira ho’i i te pae ’ahuru ’e ma va’u o te matahiti nō te fa’aterera’a a te mau ha’avā, ’ua roa’a ia rātou te fenua ra nō Zarahemela ; ’oia ïa, ’e te mau fenua ato’a ē tae noa atu i te fenua i fātata i te fenua ra nō ’Auhune.</p>
            <p class="verse"><strong>6</strong> ’E ’ua tīahihia atu te mau ’āti Nephi ’e te mau nu’u fa’ehau o Moroniha ē tae roa atu i te fenua ra nō ’Auhune.</p>
            <p class="verse"><strong>7</strong> ’E i taua vāhi ra ’ua ha’apa’ari rātou nō te ’aro atu i te mau ’āti Lamana, mai te moana i te tō’o’a o te rā ē tae noa atu i te moana i te hiti’a o te rā ; e hō’ē mahana tā’āto’a nō te hō’ē ta’ata ’āti Nephi ’ia haere atu i reira, i te vāhi tā rātou i ha’apa’ari ’e i ha’aputuputu i tō rātou mau nu’u fa’ehau nō te pāruru i tō rātou fenua i te pae apato’erau.</p>
            <p class="verse"><strong>8</strong> ’E nō reira ’ua roa’a i te mau ta’ata ’ōrurehau o te mau ’āti Nephi, nā roto i te tauturura’a a te hō’ē nu’u fa’ehau rahi o te mau ’Āti Lamana fenua ato’a o te mau ’āti Nephi i te pae apato’a. ’E ’ua tupu teie mau mea i te pae ’ahuru ’e ma va’u ’e i te pae ’ahuru ’e ma iva o te matahiti nō te fa’aterera’a a te mau ha’avā.</p>
            <p class="verse"><strong>9</strong> ’E i muri a’era i te ono ’ahuru o te matahiti nō te fa’aterera’a a te mau ha’avā, ’ua manuia o Moroniha ma te tauturuhia e tōna mau nu’u fa’ehau ’ia rave mai i te mau tufa’a e rave rahi o te fenua ; ’oia ïa, ’ua roa’a fa’ahou ia rātou te mau ’oire e rave rahi i ma’iri i roto i te rima o te mau ’āti Lamana.</p>
            <p class="verse"><strong>10</strong> ’E i muri a’era, i te ono ’ahuru ’e ma hō’ē o te matahiti nō te fa’aterera’a a te mau ha’avā, ’ua manuia rātou ’ia fāri’i fa’ahou mai i te ’āfara’a o tō rātou mau fenua.</p>
            <p class="verse"><strong>11</strong> I teienei, teie pau rahi o te mau ’āti Nephi, ’e te rahi ho’i o te mau ta’ata i taparahihia i rotopū ia rātou, e’ita roa ïa te reira e tupu ’āhiri ē ’aita te parauti’a ’ore ’e te mau ’ohipa vi’ivi’i i vai na i rotopū ia rātou ; ’oia ïa, ’e tei rotopū ato’a ho’i te reira ia rātou ’o tei parau ē, nō roto rātou i te ’ēkālesia a te Atua.</p>
            <p class="verse"><strong>12</strong> ’E nō te te’ote’o o tō rātou ’ā’au, nō tā rātou mau tao’a rahi, ’oia ïa, nō tā rātou hāmani-’ino-ra’a i te feiā veve, nō tā rātou tāpe’ara’a i tā rātou mā’a i tei po’ia, nō tā rātou tāpe’ara’a i tō rātou ’ahu i tei taha’a noa, ’e nō tā rātou motora’a i tō rātou mau taea’e ha’eha’a i te pāpāri’a, nō tō rātou tahitohitora’a i tei mo’a ra, nō tā rātou hunara’a i te Vārua nō te tohu ’e te heheura’a, nō te taparahira’a i te ta’ata, te harura’a i te tao’a, te ha’avarera’a, te ’eiāra’a, te fa’aturi, te fa’atupura’a i te mau mārōra’a rahi, ’e nō te fa’aru’era’a nō te haere atu i te fenua ra nō Nephi, i rotopū i te mau ’āti Lamana—</p>
            <p class="verse"><strong>13</strong> ’E nō tō rātou parauti’a ’ore rahi, ’e tā rātou fa’aahaahara’a i tō rātou iho pūai, i vaiihohia ai rātou i tō rātou iho pūai ; nō reira ’aita rātou i manuia, ’ua ro’ohia rā rātou i te ’ati ’e ’ua tā’irihia, ’e ’ua tīahi ’ē-hia atu i mua i te mau ’āti Lamana, ē tae noa atu ’ua riro ’ē atu te pae rahi o tō rātou mau fenua.</p>
            <p class="verse"><strong>14</strong> Inaha rā, ’ua a’o atu Moroniha i te mau mea e rave rahi i te mau ta’ata nō tā rātou mau ’ohipa ’ī’ino ; ’e ’ua a’o ato’a atu ’o Nephi rāua ’o Lehi, nā tamaiti a Helamana, i te mau mea e rave rahi i te mau ta’ata, ’oia ïa, ’e ’ua tohu atu rāua i te mau mea e rave rahi ia rātou nō ni’a i tā rātou mau ’ohipa ’ī’ino, ’e i te mau mea e tupu i ni’a ia rātou mai te mea ’aita rātou e tātarahapa i tā rātou mau hara.</p>
            <p class="verse"><strong>15</strong> ’E i muri a’era, ’ua tātarahapa rātou, e mai te au i tā rātou tātarahapara’a, ’ua ha’amata rātou i te manuia.</p>
            <p class="verse"><strong>16</strong> Nō te mea i tō Moroniha ’itera’a ē ’ua tātarahapa rātou, ’ua tāmata ’oia i te arata’i atu ia rātou i terā vāhi ’e i terā vāhi, ’e i terā ’oire ’e i terā ’oire, ē tae noa atu ’ua roa’a fa’ahou ia rātou te hō’ē ’āfara’a nō tā rātou mau tao’a ’e te hō’ē ’āfara’a nō tō rātou mau fenua.</p>
            <p class="verse"><strong>17</strong> ’E ’o te hope’a te reira nō te ono ’ahuru ’e ma hō’ē matahiti nō te fa’aterera’a a te mau ha’avā.</p>
            <p class="verse"><strong>18</strong> ’E i muri a’era, i te ono ’ahuru ’e ma piti o te matahiti nō te fa’aterera’a a te mau ha’avā, ’aita a’era i roa’a fa’ahou mai ia Moroniha te mau vāhi i riro na i te mau ’āti Lamana.</p>
            <p class="verse"><strong>19</strong> Nō reira ’ua fa’a’ore rātou i tā rātou ’ōpuara’a ’ia rave mai i te toe’a o tō rātou mau fenua, nō te rahi ho’i o te mau ’āti Lamana ’aita atu ra i ti’a i te mau ’āti Nephi ’ia fāri’i i te mana i ni’a ia rātou ; nō reira ’ua fa’a’ohipa Moroniha i tōna mau nu’u fa’ehau ato’a nō te pāruru i te mau vāhi i roa’a mai iāna ra.</p>
            <p class="verse"><strong>20</strong> ’E i muri a’era, nō te rahi o te mau ’āti Lamana, ’ua tupu ihora tō te mau ’āti Nephi mata’u rahi, ’o te ha’avīhia rātou, ’e ’o te ta’ata’ahihia i raro, ’e ’o te taparahihia, ’e ’o te ha’amouhia.</p>
            <p class="verse"><strong>21</strong> ’Oia ïa, ’ua ha’amana’o ihora rātou i te mau parau tohu a Alama, ’e te mau parau ato’a a Mosia ; ’e ’ua ’ite a’era rātou ē, e feiā ’ā’au ’eta’eta rātou, ’e ’ua ha’afaufa’a ’ore rātou i te mau fa’auera’a a te Atua.</p>
            <p class="verse"><strong>22</strong> ’E ’ua fa’ahuru ’ē ’e ’ua ta’ata’ahi rātou i raro a’e i tō rātou ’āvae i te mau ture a Mosia, ’e ’aore rā i tā te Fatu i fa’aue atu iāna ’ia hōro’a atu i te mau ta’ata ; ’e ’ua ’ite rātou ē, ’ua ha’avi’ivi’ihia tā rātou mau ture, ’e ’ua riro rātou ’ei feiā parauti’a ’ore, ’e nō reira ho’i ’ua riro rātou ’ei mea parauti’a ’ore mai te mau ’āti Lamana ra.</p>
            <p class="verse"><strong>23</strong> ’E nō tā rātou mau ’ohipa ’ī’ino ’ua ha’amata te ’ēkālesia i te paruparu ; ’e ’ua ha’amata rātou i te ti’aturi ’ore i te vārua nō te tohu ’e te vārua nō te heheura’a, ’e tei mua ti’a atu te mau ha’avāra’a a te Atua i tō rātou aro.</p>
            <p class="verse"><strong>24</strong> ’E ’ua ’ite rātou ē, ’ua paruparu rātou mai tō rātou ra mau taea’e, i te mau ’āti Lamana, ’e ’aita atu ra te Vārua o te Fatu i fa’aherehere ia rātou ; ’oia ïa, ’ua fa’aātea ’ē atu te reira ia rātou nō te mea e ’ore roa te Vārua o te Fatu e pārahi i roto i te mau hiero vi’ivi’i—</p>
            <p class="verse"><strong>25</strong> Nō reira ’ua fa’aea te Fatu i te fa’aherehere ia rātou nā roto i tōna mana semeio ’e te mana fāito ’ore ; nō te mea ’ua riro rātou ’ei feiā ti’aturi ’ore ’e te parauti’a ’ore rahi ; ’e ’ua ’ite ato’a rātou ē, ’ua rahi roa atu te mau ’āti Lamana ia rātou, ’e ’ia ’ore rātou ’ia ’ati māite atu i te Fatu tō rātou Atua, e pau roa ïa rātou i te pohe e ti’a ai.</p>
            <p class="verse"><strong>26</strong> Inaha ho’i, ’ua ’ite rātou ē, ’ua au tō te mau ’āti Lamana pūai i tō rātou, tō te hō’ē ta’ata i tō te hō’ē ta’ata. ’E nō reira ’ua topa rātou i roto i teie nei hara rahi ; ’oia ïa, nō reira ’ua riro rātou ’ei feiā paruparu, nō tā rātou hara, ’e ’aita ho’i te mau matahiti i pau ’a hope ai teie nei mau mea i te tupu.</p>
            <p class="verse">’Ua hōro’a Nephi ’e Lehi i tō rāua taime nō te poro i te ’evanelia—’Ua riro tō rāua i’oa ’ei fa’aitoitora’a ia rāua ’ia fa’ariro i tō rāua orara’a mai tō tō rāua mau tupuna—E fa’aora te Mesia i te feiā ’o tē tātarahapa—’Ua fa’afāriu Nephi ’e Lehi e rave rahi mau ta’ata ’e ’ua hurihia rāua i roto i te fare tāpe’ara’a, ’e ’ua ha’a’atihia rāua e te auahi—’Ua tae mai ra te ata pōiri ’e ’ua tāpo’i ihora i te mau ta’ata e toru hānere—’Ua ’āueue te fenua, ’e ’ua fa’aue mai ra te hō’ē reo i te mau ta’ata ’ia tātarahapa—’Ua ’āparau atu Nephi ’e Lehi i te mau melahi, ’e ’ua ha’a’atihia te mau ta’ata e te auahi. Fātata 30H.M.</p>
            <p class="verse">=== Hel Chapitre 5 ===</p>
            <p class="verse"><strong>1</strong> ’E i muri a’era, i taua iho matahiti ra, inaha, ’ua hōro’a atu ra Nephi i te pārahira’a ha’avāra’a i te hō’ē ta’ata, ’o Kezorama tōna i’oa.</p>
            <p class="verse"><strong>2</strong> ’Ua fa’ati’ahia ho’i tā rātou mau ture ’e tō rātou mau hau fenua nā roto i te reo o te mau ta’ata ; ’e ’o rātou tei mā’iti i te ’ino, ’ua hau ïa i te rahi i tei mā’iti i te maita’i ; nō reira ’ua ineine rātou nō te ha’amoura’a, nō te mea ’ua ha’avi’ivi’ihia te mau ture.</p>
            <p class="verse"><strong>3</strong> ’Oia ïa, e ’ere i te reira ana’e ra ; e feiā ’ā’au ’eta’eta ho’i rātou, ’e nō reira ho’i ’aita rātou e ti’a ’ia fa’aterehia e te ture ’e te parauti’a, maori rā ’ia ha’amouhia rātou.</p>
            <p class="verse"><strong>4</strong> ’E i muri a’era, ’ua fiu Nephi i tā rātou mau ’ohipa ’ī’ino ; ’e ’ua ha’apae atu ra ’oia i te pārahira’a ha’avāra’a, ’e ’ua ’ōpua ’oia i te a’o atu i te parau a te Atua ē hope roa a’e tōna ra mau mahana ; ’e ’ua nā reira ato’a tōna taea’e o Lehi, ē hope roa a’e tōna ra mau mahana.</p>
            <p class="verse"><strong>5</strong> ’Ua ha’amana’o ho’i rāua i te mau parau tā tō rāua metua tāne o Helamana i parau ia rāua. ’E ’o teie te mau parau tāna i parau mai :</p>
            <p class="verse"><strong>6</strong> Inaha, e tā’u nā tamaiti, tē hina’aro nei au ’ia ha’amana’o ’ōrua ’ia ha’apa’o maita’i i te mau fa’auera’a a te Atua ; ’e tē hina’aro nei au ’ia a’o atu ’ōrua i teie mau parau i te mau ta’ata. Inaha, ’ua topa atu vau i te i’oa o tō tātou nā metua mātāmua i ni’a iho ia ’ōrua, ’e ’ua haere mai rātou mai te fenua ra nō Ierusalema ; ’e ’ua nā reira vau, nō te mea ’ia ha’amana’o ’ōrua i tō ’ōrua i’oa e ha’amana’o ato’a ’ōrua i tā rāua mau ’ohipa ; ’e ’ia ha’amana’o ’ōrua i tā rāua mau ’ohipa, e ’ite ato’a ’ōrua i tei parauhia ’e tei pāpa’ihia ho’i, ’o tei nā ’ō mai ē, e nā ta’ata maitata’i rāua.</p>
            <p class="verse"><strong>7</strong> Nō reira, e tā’u nā tamaiti, tē hina’aro nei au ’ia rave ’ōrua i te mea maita’i, ’ia parauhia ’e ’ia pāpa’i-ato’a-hia te parau nō ni’a ia ’ōrua mai tei parauhia ’e tei pāpa’ihia nō ni’a ia rāua.</p>
            <p class="verse"><strong>8</strong> ’E i teienei, e tā’u nā tamaiti, inaha, tē hina’aro nei au i te tahi atu mau mea ia ’ōrua, ’e teie taua hina’aro ra, ’eiaha roa ’ōrua e rave i teie mau mea nō te fa’ate’ote’o ia ’ōrua, ’ia rave rā ’ōrua i teie mau mea nō te ha’apu’e i te tao’a rahi nā ’ōrua i te ao ra, ’oia ïa, ’o tei riro ’ei mea mure ’ore, ’e tē ’ore roa e māhe’ahe’a atu ; ’oia ïa, ’ia roa’a ia ’ōrua taua hōro’ara’a fa’ahiahia roa nō te ora mure ’ore, ’o tā tātou ho’i i mana’o ē ’ua hōro’ahia i tō tātou mau metua.</p>
            <p class="verse"><strong>9</strong> ’A ha’amana’o, ’a ha’amana’o e tā’u nā tamaiti, i te mau parau tā te ari’i Beniamina i parau atu i tōna ra mau ta’ata ; ’oia ïa, ’a ha’amana’o ē ’aita atu e rāve’a e ti’a ai i te mau ta’ata ’ia fa’aorahia, maori rā nā roto i te toto tāra’ehara nō Iesu Mesia, ’o tē haere mai ; ’oia ïa, ’a ha’amana’o, e haere mai ’oia nō te fa’aora i tō teie nei ao.</p>
            <p class="verse"><strong>10</strong> ’E ’a ha’amana’o ato’a i te mau parau tā Amuleka i parau atu ia Zeezeroma i roto i te ’oire ra nō Amoniha ; ’e ’ua parau atu ’oia iāna ē, e haere mai te Fatu nō te fa’aora i tōna mau ta’ata ; ’āre’a rā ’aita ’oia e haere mai nō te fa’aora ia rātou i roto i tā rātou mau hara, e fa’aora rā ’oia ia rātou mai roto mai i tā rātou ra mau hara.</p>
            <p class="verse"><strong>11</strong> ’E e mana tōna i hōro’ahia mai iāna e te Metua nō te fa’aora ia rātou i tā rātou mau hara maoti ho’i te tātarahapara’a ; nō reira, ’ua tono mai ’oia i tāna mau melahi nō te fa’a’ite mai i te mau parau tumu nō te tātarahapara’a, e tae ai rātou i raro a’e i te mana nō te Tāra’ehara, ’e i te fa’aorara’a o tō rātou vārua.</p>
            <p class="verse"><strong>12</strong> ’E i teienei, e tā’u nā tamaiti, ’a ha’amana’o, ’a ha’amana’o, e mea ti’a roa ia ’ōrua ’ia ha’amau i tō ’ōrua niu i ni’a i te papa o tō tātou Tāra’ehara, ’o te Mesia, te Tamaiti a te Atua ; ’e ’ia fa’atae mai te diabolo i tāna ra mau mata’i ’ū’ana, ’oia ïa, ’e tāna mau ’ohe nā roto i te pūāhiohio, ’oia ïa, ’e ’ia ma’iri mai te tā’āto’ara’a nō tāna ra ūa pa’ari, ’e tāna vero rahi i ni’a iho ia ’ōrua, ’aita roa tō te reira e mana i ni’a iho ia ’ōrua, nō te huti ia ’ōrua i raro i te ’ābuso nō te mamae ’e te ’oto hope ’ore, maoti ho’i te papa i ni’a iho ’ōrua i te patuhia, e niu pāpū ho’i, ’e mai te mea e patu te ta’ata ia rātou i ni’a i taua niu ra, e ’ore ïa rātou e ma’iri i raro.</p>
            <p class="verse"><strong>13</strong> ’E i muri a’era, ’o teie te mau parau tā Helamana i ha’api’i atu i tāna nā tamaiti ; ’oia ïa, ’ua ha’api’i ’oia ia rāua i te mau mea e rave rahi ’o tei ’ore i pāpa’ihia, ’e i te mau mea e rave rahi ato’a ’o tei pāpa’ihia.</p>
            <p class="verse"><strong>14</strong> ’E ’ua ha’amana’o rāua i tāna mau parau ; ’e nō reira ’ua haere atu ra rāua ma te ha’apa’o maita’i i te mau fa’auera’a a te Atua, nō te ha’api’i i te parau a te Atua i rotopū i te mau ta’ata o Nephi, ma te ha’amata i te ’oire ra nō ’Auhune ;</p>
            <p class="verse"><strong>15</strong> ’E mai reira mai ē tae atu i te ’oire nō Gida ; ’e mai te ’oire mai o Gida ē tae atu i te ’oire nō Muleka ;</p>
            <p class="verse"><strong>16</strong> ’E mai te tahi ’oire i te tahi ’oire, ē tae noa atu ’ua tae rāua i rotopū i te mau ta’ata ato’a o Nephi i te fenua i te pae apato’a ; ’e mai reira atu i te fenua ra nō Zarahemela, i rotopū i te mau ’āti Lamana.</p>
            <p class="verse"><strong>17</strong> ’E i muri a’era, ’ua a’o atu rāua ma te mana rahi, ’e nō reira ’ua fa’a’ite pāpū atu rāua i te hape o rātou e rave rahi tei ’ōrurehau ’e ’o tei haere mai mai roto mai i te mau ’āti Nephi, ’e nō reira ’ua haere mai ra rātou ’e ’ua fā’i mai ra i tā rātou mau hara ’e ’ua bāpetizohia nō te tātarahapara’a, ’e ’ua ho’i ’oi’oi atu ra i te mau ’āti Nephi ra nō te tāmata ’ia fa’a’ore i te mau mea hape ’o tā rātou i rave.</p>
            <p class="verse"><strong>18</strong> ’E i muri a’era, ’ua a’o atu ra Nephi rāua ’o Lehi i te mau ’āti Lamana ma te mana rahi ’e te ha’amanara’a rahi, ’e ’ua hōro’ahia te mana ’e te ha’amanara’a ia rāua ’ia ti’a ia rāua ’ia paraparau atu ; ’e ’ua hōro’a-ato’a-hia mai ia rāua te mau mea tā rāua e parau atu—</p>
            <p class="verse"><strong>19</strong> Nō reira ’ua paraparau atu rāua, i tupu ai tō te mau ’āti Lamana māere rahi, ’e i fa’afāriuhia mai ai rātou, ’e nō reira ho’i ’ua bāpetizohia ihora nō te tātarahapara’a te mau ’āti Lamana e va’u tauatini nō te fenua ra nō Zarahemela ’e tō reira mau fenua, ’e ’ua ’ite pāpū ihora rātou i te parauti’a ’ore nō te mau peu tumu a tō rātou mau metua.</p>
            <p class="verse"><strong>20</strong> ’E i muri a’era, mai reira atu ’ua haere atu ra Nephi rāua ’o Lehi i te fenua ra nō Nephi.</p>
            <p class="verse"><strong>21</strong> ’E i muri a’era, ’ua haruhia ihora rāua e te hō’ē nu’u fa’ehau o te mau ’āti Lamana, ’e ’ua hurihia atu ra i roto i te fare tāpe’ara’a ; ’oia ïa, i roto i te fare tāpe’ara’a i hurihia ai Amona ’e tōna ra mau taea’e ato’a e te mau tāvini o Limehi ra.</p>
            <p class="verse"><strong>22</strong> ’E i muri iho i tō rāua hurira’ahia i roto i te fare tāpe’ara’a nō nā mahana e rave rahi ma te mā’a ’ore, inaha, ’ua haere mai ra rātou i roto i te fare tāpe’ara’a nō te rave ia rāua ’e nō te taparahi ia rāua.</p>
            <p class="verse"><strong>23</strong> ’E i muri a’era, ’ua ha’a’ati-roa-hia ihora Nephi rāua ’o Lehi i te hō’ē mea mai te auahi ra te huru, ’e nō reira ho’i ’ua mata’u a’era rātou ’ia haru mai ia rāua, ’o te ’ama rātou iho. ’Āre’a rā ’aita roa atu Nephi rāua ’o Lehi i ’ama noa a’e ; ’e tē ti’a ra rāua mai te mea ra ē, tei roto roa rāua i te auahi, ’e ’aita roa rāua i ’ama noa a’e.</p>
            <p class="verse"><strong>24</strong> ’E ’ia ’ite a’era rāua ē, ’ua ha’a’atihia rāua i te pou auahi, ’e ’aita rāua e ’ama ra, ’ua itoito a’era tō rāua ’ā’au.</p>
            <p class="verse"><strong>25</strong> ’Ua ’ite ho’i rāua ē, tē mata’u ra te mau ’āti Lamana ’ia haru mai ia rāua ; ’e tē mata’u ato’a ra ho’i rātou ’ia ha’afātata mai ia rāua, ’āre’a rā ’ua ti’a noa rātou mai te mea ra ē, ’ua tā’iri-vava-hia rātou i te māere rahi.</p>
            <p class="verse"><strong>26</strong> ’E i muri a’era, ’ua ti’a a’era Nephi rāua ’o Lehi, ’e ’ua ha’amata ihora i te parau atu ia rātou, nā ’ō atu ra : ’Eiaha e mata’u, inaha ho’i, nā te Atua i fa’a’ite mai i teie mea ta’a ’ē ia ’outou na, ’e tē fa’a’ite ra ho’i te reira ē, e ’ore roa e ti’a ia ’outou ’ia fa’atae mai i tō ’outou rima i ni’a ia māua nō te taparahi ia māua.</p>
            <p class="verse"><strong>27</strong> ’E inaha, ’ia oti a’era tā rāua paraura’a mai i teie mau parau, ’ua ’āueue roa ihora te fenua, ’e ’ua ’āueue ho’i te mau papa’i o te fare tāpe’ara’a, mai te mea ra ē ’ua fātata roa te reira i te ma’iri i raro i te repo ; inaha rā, ’aita te reira i ma’iri i raro. ’E inaha, ’o rātou tei roto i te fare tāpe’ara’a ’o te mau ’āti Lamana ïa, ’e te mau ’āti Nephi tei ’ōrurehau.</p>
            <p class="verse"><strong>28</strong> ’E i muri a’era, ’ua tāpo’ihia rātou e te hō’ē ata pōiri, ’e ’ua tae mai te mata’u ahoaho rahi i ni’a ia rātou.</p>
            <p class="verse"><strong>29</strong> ’E i muri a’era, ’ua tae mai ra te hō’ē reo mai te mea ra ē nō ni’a mai ïa i taua ata pouri ra, i te nā-’ō-ra’a mai ē : ’A tātarahapa ’outou, ’a tātarahapa ’outou, ’eiaha e tītau fa’ahou ’ia ha’amou i tō’u mau tāvini, ’o tā’u i tono atu ia ’outou nō te fa’a’ite atu ia ’outou i te mau parau maitata’i.</p>
            <p class="verse"><strong>30</strong> ’E i muri a’era, ’ia fa’aro’o a’era rātou i teie nei reo, ’e ’ia ’ite a’era ē, e ’ere ïa i te reo mai te pātiri, ’e e ’ere ato’a ho’i i te reo mai te hō’ē haruru rahi ra ; inaha rā e reo ha’iha’i ’e te marū roa, mai te mea ra ē, ’o te hō’ē parau iti ha’iha’i nei, ’e ’ua ha’aputa roa te reira i te vārua—</p>
            <p class="verse"><strong>31</strong> ’E noa atu ā te marū o te reo, inaha, ’ua ’āueue rahi te fenua, ’e ’ua ’āueue fa’ahou te mau papa’i o te fare tāpe’ara’a, mai te mea ra ē, ’ua fātata te reira i te ma’iri i raro i te repo ; ’e inaha, ’aita roa te ata pōiri ’o tei tāpo’i ia rātou i pe’e ’ē atu—</p>
            <p class="verse"><strong>32</strong> ’E inaha, ’ua tae fa’ahou mai ra te reo, i te nā-’ō-ra’a mai ē : ’A tātarahapa ’outou, ’a tātarahapa ’outou, tē fātata mai nei ho’i te bāsileia o te ao ra ; ’e ’eiaha e tītau fa’ahou ’ia ha’amou i tō’u mau tāvini. ’E i muri a’era, ’ua ’āueue fa’ahou ihora te fenua, ’e ’ua ’āueue te mau papa’i fare.</p>
            <p class="verse"><strong>33</strong> ’E ’ua tae fa’ahou mai ra te reo i te toru o te taime, ’e ’ua parau mai ra i te tahi mau parau fa’ahiahia ia rātou ’o tē ’ore e ti’a i te ta’ata ’ia fa’ahiti ; ’e ’ua ’āueue fa’ahou ihora te mau papa’i fare, ’e ’ua ’āueue te fenua mai te mea ē, ’ua fātata te reira i te ’āfāfā.</p>
            <p class="verse"><strong>34</strong> ’E i muri a’era, ’aita roa e ti’a i te mau ’āti Lamana ’ia horo nō te ata pōiri ’o tē tāpo’i ia rātou ; ’oia ïa, ’e ’aita ato’a e ti’a ia rātou ’ia haere nō te mata’u i tae mai i ni’a ia rātou.</p>
            <p class="verse"><strong>35</strong> I teienei, tē vai ra te hō’ē i rotopū ia rātou ’o tei fānauhia e ’āti Nephi, i riro na ho’i ’oia i te mātāmua ’ei melo nō te ’ēkālesia a te Atua, ’ua tāiva rā ’oia ia rātou.</p>
            <p class="verse"><strong>36</strong> ’E i muri a’era, ’ua fāriu mai ra ’oia, ’e inaha, ’ua ’ite ’oia nā roto i te ata pōiri i te mata o Nephi rāua ’o Lehi ; ’e inaha, ’ua ’ana’ana rahi mai te reira mai te mata o te mau melahi ra. ’E ’ua ’ite ’oia ē tē nānā atu ra rāua i tō rāua mata i ni’a i te ra’i ; ’e tē ti’a ra rāua mai te mea ra ē, tē paraparau ra ’e ’aore rā tē fa’ateitei ra rāua i tō rāua reo i te hō’ē mea e hi’ohia ra e rāua.</p>
            <p class="verse"><strong>37</strong> ’E i muri a’era, ’ua ti’aoro a’era teie nei ta’ata i te mau ta’ata ’ia fāriu mai rātou ’e ’ia hi’o. ’E inaha, ’ua hōro’ahia mai te mana ia rātou ’ia fāriu ’e ’ia hi’o ; ’e ’ua hi’o a’era rātou i te mata o Nephi rāua ’o Lehi.</p>
            <p class="verse"><strong>38</strong> ’E ’ua nā ’ō a’era rātou i taua ta’ata ra : Inaha, e aha te aura’a o teie nei mau mea pā’āto’a ’e ’o vai teie tā teie nā ta’ata e paraparau ra ?</p>
            <p class="verse"><strong>39</strong> I teienei, ’o Aminadaba te i’oa o taua ta’ata ra. ’E ’ua parau atu ra Aminadaba ia rātou nā ’ō atu ra : Tē paraparau ra rāua i te mau melahi a te Atua.</p>
            <p class="verse"><strong>40</strong> ’E i muri a’era, ’ua nā ’ō mai ra te mau ’āti Lamana iāna : E aha tā tātou e rave, ’ia ’īriti-’ē-hia atu teie nei ata pōiri ’o tē tāpo’i nei ia tātou ?</p>
            <p class="verse"><strong>41</strong> ’E ’ua nā ’ō atu ra Aminadaba ia rātou : ’Ia tātarahapa ’outou e ti’a ai, ’e ’ia ti’aoro atu i te reo ra ē tae noa atu ’ua roa’a ia ’outou te fa’aro’o i te Mesia, ’o tei ha’api’ihia mai ia ’outou e Alama rātou ’o Amuleka, ’e ’o Zeezeroma ; ’e ’ia nā reira ’outou, e ’īriti-’ē-hia atu teie nei ata pōiri ’o tē tāpo’i nei ia ’outou.</p>
            <p class="verse"><strong>42</strong> ’E i muri a’era, ’ua ha’amata ihora rātou pā’āto’a i te ti’aoro atu i te reo nōna ’o tei fa’a’āueue i te fenua ; ’oia ïa, ’ua ti’aoro a’era rātou ē tae roa atu ’ua pe’e ’ē atu te ata pōiri.</p>
            <p class="verse"><strong>43</strong> ’E i muri a’era, ’ia nānā a’era rātou i tō rātou mata, ’e ’ia ’ite a’era rātou ē, ’ua pe’e ’ē atu te ata pōiri ’o tei tāpo’i ia rātou, inaha, ’ua ’ite a’era rātou ē, ’ua ha’a’atihia rātou tāta’ihō’ē, ’oia ïa te ta’ata tataitāhō’ē, ’e te hō’ē pou auahi.</p>
            <p class="verse"><strong>44</strong> ’E tei rotopū Nephi rāua ’o Lehi ia rātou ; ’oia ïa, ’ua ha’a’atihia rātou ē ’ati noa a’e ; ’oia ïa, e au ra ē tei roto rātou i te hō’ē auahi ’ama, ’aita rā rātou i pa’apa’a, ’e ’aita ato’a te papa’i fare o te fare tāpe’ara’a i pa’apa’a ; ’e ’ua ’ī roa rātou i taua ’oa’oa ra ’o tē ’ore roa e ti’a ’ia parauhia ’e ’o tei ’ī ho’i i te hanahana.</p>
            <p class="verse"><strong>45</strong> ’E inaha, ’ua pou mai ra te Vārua Mo’a o te Atua mai te ra’i mai, ’e ’ua ō mai ra i roto i tō rātou ’ā’au, ’e ’ua ’ī ihora rātou i te mea mai te auahi ra te huru, ’e ’ua ti’a a’era ia rātou ’ia parau i te mau parau fa’ahiahia.</p>
            <p class="verse"><strong>46</strong> ’E i muri a’era, ’ua tae mai ra te hō’ē reo ia rātou, ’oia ïa, te hō’ē reo au roa, ’e mai te mea ra ē, e reo marū iti ha’iha’i, i te nā-’ō-ra’a mai ē :</p>
            <p class="verse"><strong>47</strong> ’Ei hau, ’ei hau tō ’outou, nō tō ’outou fa’aro’o i tā’u Here Rahi ra, ’o tei vai na mai te ha’amatara’a mai ā o te ao nei.</p>
            <p class="verse"><strong>48</strong> ’E i teienei, ’ia fa’aro’o a’era rātou i te reira, ’ua nānā a’era rātou i tō rātou mata i ni’a ’e ’ua hi’o atu ra i te vāhi nō reira mai taua reo ra ; ’e inaha, ’ua ’ite atu ra rātou i te mau ra’i i te vēteara’a ; ’e ’ua pou mai ra te mau melahi nō te ra’i mai ’e ’ua poihere mai ra ia rātou.</p>
            <p class="verse"><strong>49</strong> E toru hānere ti’ahapa ta’ata i hi’o ee i fa’aro’o i taua mau mea ra ; ’e ’ua fa’auehia mai ra rātou ’ia haere atu ’e ’eiaha e māere, ’e ’eiaha ato’a rātou e fē’a’a.</p>
            <p class="verse"><strong>50</strong> ’E i muri a’era, ’ua haere atu ra rātou, ’e ’ua ha’api’i atu ra i te mau ta’ata, ma te fa’a’ite atu ē ’ati noa a’e te mau retioni ato’a i te mau mea tā rātou i fa’aro’o ’e i hi’o, ’e nō reira ho’i ’ua ti’aturi te pae rahi o te mau ’āti Lamana i te reira, nō te rahi o te mau ’ite i noa’a mai ia rātou ra.</p>
            <p class="verse"><strong>51</strong> ’E ’ua ha’apae ihora te mau ta’ata ato’a ’o tei ti’aturi mai i tā rātou parau i tā rātou mau mauha’a tama’i, ’e i tō rātou au ’ore ’e te mau peu tumu a tō rātou mau metua.</p>
            <p class="verse"><strong>52</strong> ’E i muri a’era, ’ua hōro’a atu ra rātou i te mau ’āti Nephi i tō rātou ra mau fenua.</p>
            <p class="verse">’Ua a’o atu te mau ’āti Lamana parauti’a i te mau ’āti Nephi parauti’a ’ore—’Ua manuia maita’i teie nā pupu ta’ata e piti i roto i te hō’ē pu’e tau nō te hau ’e te ’auhunera’a—’Ua fa’ati’arepu Lucifero, te fatu nō te hara, i te ’ā’au o te feiā parauti’a ’ore ’e te feiā ’eiā nō Gadianetona ’ia taparahi i te ta’ata ’e ’ia rave i te mau ’ohipa parauti’a ’ore—’Ua haru te feiā ’eiā i te fa’aterera’a hau o te ’āti Nephi. Fātata 29–23H.M.</p>
            <p class="verse">=== Hel Chapitre 6 ===</p>
            <p class="verse"><strong>1</strong> ’E i muri a’era, ’ia hope a’era te ono ’ahuru ’e ma piti o te matahiti nō te fa’aterera’a a te mau ha’avā, ’ua tupu ihora teie nei mau mea, ’e ’ua riro ihora te pae rahi o te mau ’āti Lamana ’ei feiā parauti’a, ’e nō reira ho’i ’ua hau atu tō rātou parauti’a i tō te mau ’āti Nephi, nō tō rātou ha’apa’o maita’i ’e tō rātou itoito i roto i te fa’aro’o.</p>
            <p class="verse"><strong>2</strong> Inaha ho’i, e rave rahi tō te mau ’āti Nephi tei riro ’ei feiā ’eta’eta ’e te tātarahapa ’ore ’e te parauti’a ’ore, ’e nō reira ho’i ’ua pāto’i rātou i te parau a te Atua ’e te mau parau ato’a i a’ohia ’e i tohuhia ’o tei tae mai i rotopū ia rātou.</p>
            <p class="verse"><strong>3</strong> ’Āre’a rā, ’ua rahi roa te ’oa’oa o te mau ta’ata o te ’ēkālesia nō te mea ’ua fa’afāriuhia mai te mau ’āti Lamana ; ’oia ïa, nō te mea ’ua fa’ati’ahia te ’ēkālesia a te Atua i rotopū ia rātou. ’E ’ua aupuru rātou te tahi i te tahi, ’e ’ua ’oa’oa te tahi i te tahi, ’e ’ua fāri’i i te ’oa’oa rahi.</p>
            <p class="verse"><strong>4</strong> ’E i muri a’era, ’ua tae mai ra te mau ’āti Lamana e rave rahi i raro i te fenua ra nō Zarahemela, ’e ’ua fa’a’ite mai ra i te mau ta’ata o te mau ’āti Nephi i te huru o tō rātou fa’afāriura’ahia mai, ’e ’ua a’o mai ra ia rātou ’ia fāri’i i te fa’aro’o ’e ’ia tātarahapa.</p>
            <p class="verse"><strong>5</strong> ’Oia ïa, e rave rahi tei a’o mai ma te mana rahi ’e te ha’amanara’a rahi, ē tae roa atu ’ua fa’ahaerehia e rave rahi i raro roa i te ha’eha’a, ’ia riro ’ei mau ta’ata ha’eha’a ’o tei pe’e atu i te Atua ’e te ’Ārenio.</p>
            <p class="verse"><strong>6</strong> ’E i muri a’era, e rave rahi te mau ’āti Lamana tei haere i te fenua i te pae apato’erau ; ’e ’ua haere ato’a atu ’o Nephi rāua ’o Lehi i te fenua i te pae apato’erau nō te a’o atu i te mau ta’ata. ’E nō reira ’o te hope’a te reira nō te ono ’ahuru ’e ma toru o te matahiti.</p>
            <p class="verse"><strong>7</strong> ’E inaha, ’ua tupu te hau i ni’a i te fenua tā’āto’a, ’e nō reira ho’i ’ua haere noa te mau ’āti Nephi i te mau vāhi ato’a ’o tā rātou i hina’aro, i rotopū ānei i te mau ’āti Nephi ’e ’aore rā i rotopū i te mau ’āti Lamana.</p>
            <p class="verse"><strong>8</strong> ’E i muri a’era, ’ua haere ato’a te mau ’āti Lamana i te mau vāhi tā rātou i hina’aro, i rotopū ānei i te mau ’āti Lamana ’e ’aore rā i rotopū i te mau ’āti Nephi ; ’e nō reira ’ua fārerei noa atu te tahi i te tahi, ’ua ho’o mai ’e ’ua ho’o atu, ’e ’ua noa’a te tao’a mai te au i tō rātou hina’aro.</p>
            <p class="verse"><strong>9</strong> ’E i muri a’era, ’ua riro atu ra rātou ’ei feiā tao’a rahi, te mau ’āti Lamana ’e te mau ’āti Nephi ato’a ho’i ; ’e ’ua rahi roa tā rātou ’auro, ’e te ’ārio, ’e te mau huru metalo maitata’i ato’a, i te fenua i te pae apato’a ’e i te fenua i te pae apato’erau ato’a ho’i.</p>
            <p class="verse"><strong>10</strong> I teienei, ’ua pi’ihia te fenua i te pae apato’a ’o Lehi, ’e ’ua pi’ihia te fenua i te pae apato’erau ’o Muleka, ’ia au i te i’oa o te tamaiti a Zedekia ; ’e ’ua arata’i mai ho’i te Fatu ia Muleka i te fenua i te pae apato’erau, ’e ’ia Lehi i te fenua i te pae apato’a.</p>
            <p class="verse"><strong>11</strong> ’E inaha, tē vai ra te mau huru ’auro ato’a i ni’a i teie nā fenua e piti, ’e te ’ārio, ’e te mau huru ’ōfa’i metalo ato’a ; ’e tei reira ato’a te mau ta’ata ’aravihi i te rave i te ’ohipa, ’e ’ua ’ohipa rātou i te mau huru ’ōfa’i metalo ato’a ’e ’ua tāmā roa i te reira ; ’e nō reira ’ua riro rātou ’ei feiā ’ona.</p>
            <p class="verse"><strong>12</strong> ’E ’ua fa’a’apu rahi rātou i te sītona i te fenua i te pae apato’erau ’e i te pae apato’a ato’a ; ’e ’ua ruperupe maita’i te reira i te fenua i te pae apato’erau ’e i te pae apato’a ato’a ho’i. ’E ’ua tupu rātou i te rahi ’e i te pūai roa i ni’a i te fenua. ’E ’ua fa’a’amu rātou e rave rahi mau nana māmoe ’e mau nana pua’atoro, ’oia ïa, ’e e rave rahi mau pua’atoro poria.</p>
            <p class="verse"><strong>13</strong> Inaha, ’ua rave tā rātou mau vahine i te ’ohipa ’e ’ua nino rātou, ’e ’ua hāmani rātou i te mau huru ’ahu ato’a, ’e te ’ahu paruai maita’i roa ’e te mau huru ’ahu ato’a nō te fa’a’ahu i tō rātou tino vai taha’a noa. ’E nō reira ’ua hope a’era te ono ’ahuru ’e ma maha o te matahiti ma te hau.</p>
            <p class="verse"><strong>14</strong> ’E ’ia tae a’era i te ono ’ahuru ’e ma pae o te matahiti ’ua fāri’i rātou i te ’oa’oa rahi ’e te hau ; ’oia ïa, te mau a’ora’a e rave rahi ’e te mau tohura’a e rave rahi nō ni’a i te mau mea e tupu a muri atu. ’E nō reira ’ua hope a’era te ono ’ahuru ’e ma pae o te matahiti.</p>
            <p class="verse"><strong>15</strong> ’E i muri a’era, ’ia tae a’era i te ono ’ahuru ’e ma ono o te matahiti nō te fa’aterera’a a te mau ha’avā, inaha, ’ua taparahihia ihora Kezorama e te rima ’itea-’ore-hia ’a pārahi noa ai ’oia i ni’a i te pārahira’a ha’avāra’a. ’E i muri a’era, i taua ato’a iho matahiti ra, ’ua taparahi-ato’a-hia tāna tamaiti, ’o tei mā’itihia e te mau ta’ata ’ei mono nōna. ’E nō reira ’ua hope a’era te ono ’ahuru ’e ma ono o te matahiti.</p>
            <p class="verse"><strong>16</strong> ’E i te ha’amatara’a nō te ono ’ahuru ’e ma hitu o te matahiti, ’ua ha’amata te ta’ata i te pūai fa’ahou i roto i te parauti’a ’ore roa.</p>
            <p class="verse"><strong>17</strong> Inaha ho’i, ’ua ha’amaita’i maoro te Fatu ia rātou i te mau tao’a rahi nō teie nei ao, ’e ’aita ho’i rātou i fa’ati’arepuhia ’ia fa’atupu i te riri, i te mau tama’i, ’e i te ha’amani’i i te toto ; nō reira, ’ua ha’amata ihora tō rātou ’ā’au i te nounou i tā rātou iho mau tao’a ; ’oia ïa, ’e ’ua ha’amata ihora rātou i te tītau rahi atu ā i te faufa’a ’ia fa’ateiteihia rātou te tahi i ni’a a’e i te tahi ; nō reira ’ua ha’amata ihora rātou i te taparahi huna noa i te ta’ata, ’e i te rave huna noa ’e i te haru noa, ’ia roa’a tā rātou faufa’a.</p>
            <p class="verse"><strong>18</strong> ’E i teienei inaha, nō roto mai teie mau ta’ata taparahi ta’ata ’e teie mau ta’ata ’eiā haru i te hō’ē pupu ta’ata i fa’anahonahohia e Kisakumena rāua ’o Gadianetona. ’E i teienei, i muri a’era, tē vai nei e rave rahi ta’ata, ē tae noa atu i rotopū i te mau ’āti Nephi iho, nō roto mai i te pupu a Gadianetona. Inaha rā, te pae rahi roa o taua mau ta’ata ra, nō roto ïa i te feiā parauti’a ’ore roa o te mau ’āti Lamana. ’E ’ua parauhia rātou te mau ta’ata ’eiā haru ’e te mau ta’ata taparahi ta’ata nā Gadianetona.</p>
            <p class="verse"><strong>19</strong> ’E nā rātou ho’i i taparahi i te ha’avā rahi ra ’o Kezorama, ’e tāna ho’i tamaiti, ’a pārahi noa ai rāua i ni’a i te pārahira’a ha’avāra’a ; ’e inaha, ’aita roa rātou i ’itehia.</p>
            <p class="verse"><strong>20</strong> ’E i teienei, i muri a’era, ’ia ’ite a’era te mau ’āti Lamana ē, tē vai ra te feiā ’eiā haru i rotopū ia rātou ’ua ’oto roa ihora rātou ; ’e ’ua fa’a’ohipa rātou i te mau rāve’a ato’a i roto i tō rātou mana nō te ha’amou ia rātou mai ni’a atu i te fenua nei.</p>
            <p class="verse"><strong>21</strong> Inaha rā, ’ua fa’ati’arepu Sātane i te ’ā’au o te pae rahi o te mau ’āti Nephi, ’e nō reira ho’i ’ua ’āmui atu ra rātou i te mau pupu ’eiā haru, ’e ’ua fa’aau ihora i tā rātou mau fafaura’a ’e tā rātou mau tapura’a, ’ia pāruru ’e ’ia fa’aora te tahi i te tahi i te mau vāhi i fifihia ai rātou ra, ’e ’ia ’ore rātou ’ia tāho’ohia nō tā rātou mau taparahira’a ta’ata, ’e tā rātou mau ’eiā-haru-ra’a, ’e tā rātou mau ’eiāra’a.</p>
            <p class="verse"><strong>22</strong> ’E i muri a’era, tē vai ra tā rātou mau tāpa’o, ’oia ïa, tā rātou mau tāpa’o huna, ’e tā rātou mau parau huna ; ’e ’ua ravehia te reira ’ia ti’a ia rātou ’ia ’ite pāpū i te taea’e i tomo atu i roto i te fafaura’a, ’e ’ia rave noa atu tōna taea’e i te parauti’a ’ore ’aita ’oia e tāho’ohia e tōna taea’e, ’e ’aita ato’a ’oia e tāho’ohia e te mau ta’ata i roto i tāna pupu, ’o tei fa’aoti ato’a i teie fafaura’a.</p>
            <p class="verse"><strong>23</strong> ’E nō reira ’ua ti’a ia rātou ’ia taparahi noa i te ta’ata, ’ia ’eiā haru, ’ia ’eiā, ’e ’ia rave i te mau ’ohipa tai’ata ’e te mau huru ’ohipa ’ī’ino ato’a, ’o tei ’ore i au i te mau ture nō tō rātou fenua ’e i te mau ture ato’a a tō rātou Atua.</p>
            <p class="verse"><strong>24</strong> ’E te ta’ata i roto i tā rātou pupu ’o tē fa’a’ite i tā rātou mau ’ohipa ’ī’ino ’e te mau ’ohipa vi’ivi’i i tō te ao nei, e ha’avāhia ïa ’oia, ’eiaha ’ia au i te mau ture nō tō rātou fenua, ’ia au rā i te mau ture nō tā rātou mau ’ohipa ’ī’ino, ’o tei hōro’ahia mai e Gadianetona rāua ’o Kisakumena.</p>
            <p class="verse"><strong>25</strong> I teienei inaha, ’o teie te mau tapura’a huna ’e te mau fafaura’a huna ’o tā Alama i fa’aue i tāna tamaiti ’eiaha roa ’ia fa’ataehia nā roto i te ao, ’o te riro te reira ’ei rāve’a nō te ha’amou i te mau ta’ata.</p>
            <p class="verse"><strong>26</strong> I teienei inaha, ’aita taua mau tapura’a huna ’e te mau fafaura’a huna i tae mai ia Gadianetona nā roto mai i te mau pāpa’a parau i hōro’ahia mai ia Helamana ; inaha rā, ’ua tu’uhia mai te reira i roto i te ’ā’au o Gadianetona e taua iho ta’ata ra i fa’ahema i tō tātou nā metua mātāmua ’ia ’amu i te mā’a i rāhuihia ra—</p>
            <p class="verse"><strong>27</strong> ’Oia ïa, nā taua iho ta’ata ra ’o tei fa’aau i te ’ōpuara’a huna ia Kaina ē, mai te mea e taparahi ’oia i tōna taea’e ia Abela e’ita roa te reira e ’itehia e tō te ao nei. ’E ’ua fa’aau ’oia i te ’ōpuara’a huna ia Kaina ’e te mau ta’ata tei pe’e iāna mai te reira mai taime.</p>
            <p class="verse"><strong>28</strong> ’E ’oia ato’a nā taua iho ta’ata ra ’o tei tu’u i roto i te ’ā’au o te mau ta’ata ’ia patu i te hō’ē pare teitei roa ē tae atu ai rātou i ni’a i te ra’i. ’E nā taua iho ta’ata ra ’o tei arata’i ’ē i te mau ta’ata ’o tei haere mai nā taua pare ra i teie nei fenua ; ’o tei ha’aparare i te mau ’ohipa nō te pōiri ’e te mau ’ohipa vi’ivi’i i ni’a i te fenua tā’āto’a, ē tae noa atu ’ua ’ume ’oia i te mau ta’ata i raro ’ia ha’amouhia rātou pā’āto’a, ē tae atu ai i te hade mure ’ore.</p>
            <p class="verse"><strong>29</strong> ’Oia ïa, nā taua iho ta’ata ra ’o tei tu’u i roto i te ’ā’au o Gadianetona ’ia rave ā i te ’ohipa nō te pōiri, ’e nō te taparahi huna i te ta’ata ; ’e ’ua fa’atupu ’oia i te reira mai te ha’amatara’a mai o te ta’ata ē tae roa mai i teie taime.</p>
            <p class="verse"><strong>30</strong> ’E inaha, ’o ’oia te tumu nō te mau hara ato’a. ’E inaha, tē rave noa nei ā ’oia i tāna mau ’ohipa nō te pōiri ’e te taparahi huna i te ta’ata, ’e tē tu’u noa mai ra ’oia i tā rātou mau ’ōpuara’a huna, ’e tā rātou mau tapura’a, ’e tā rātou mau fafaura’a, ’e tā rātou mau ’ōpuara’a nō te parauti’a ’ore rahi, mai terā u’i i terā u’i mai te au i tōna mana ’ia haru i te ’ā’au o te mau tamari’i a te ta’ata nei.</p>
            <p class="verse"><strong>31</strong> ’E i teienei inaha, ’ua roa’a iāna te pae rahi o te ’ā’au o te mau ’āti Nephi ; ’oia ïa, ’e nō reira ho’i ’ua riro rātou ’ei feiā parauti’a ’ore roa ; ’oia ïa, ’ua fāriu ’ē atu tō rātou pae rahi i te ’ē’a nō te parauti’a, ’e ’ua ta’ata’ahi rātou i te mau fa’auera’a a te Atua i raro a’e i tō rātou ’āvae, ’e ’ua fāriu atu rātou i tō rātou ihora mau ’ē’a, ’e ’ua hāmani i te mau ’īdolo nō rātou iho i tā rātou ’auro ’e tā rātou ’ārio.</p>
            <p class="verse"><strong>32</strong> ’E i muri a’era, ’aita i rahi te mau matahiti i muri iho, ’ua tae mai ra teie mau ’ohipa ’ī’ino ia rātou, ’e nō reira ho’i ’ua tae mai te pae rahi nō te reira ia rātou i te ono ’ahuru ’e ma hitu o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>33</strong> ’E ’ua tupu rahi rātou i roto i tā rātou mau ’ohipa ’ī’ino i roto i te ono ’ahuru ’e ma va’u ato’a o te matahiti, i ’oto rahi ai ’e i auē ai te feiā parauti’a.</p>
            <p class="verse"><strong>34</strong> ’E nō reira tē ’ite nei tātou ē, ’ua ha’amata te fa’aro’o o te mau ’āti Nephi i te paruparu, ’e ’ua tupu rahi tō rātou parauti’a ’ore ’e tā rātou mau ’ohipa vi’ivi’i, ’āre’a te mau ’āti Lamana ’ua tupu rahi tō rātou ’ite i tō rātou Atua ; ’oia ïa, ’ua ha’amata rātou i te ha’apa’o maita’i i tāna mau ture ’e te mau fa’auera’a, ’e i te haere i roto i te parau mau ’e te parauti’a i mua iāna ra.</p>
            <p class="verse"><strong>35</strong> ’E nō reira tē ’ite nei tātou ē, ’ua ha’amata te Vārua o te Fatu i te fa’aātea ’ē atu i te mau ’āti Nephi, nō te parauti’a ’ore ’e te ’eta’eta o tō rātou ’ā’au.</p>
            <p class="verse"><strong>36</strong> ’E nō reira tē ’ite nei tātou ē, ’ua ha’amata te Fatu i te nīni’i mai i tōna Vārua i ni’a i te mau ’āti Lamana, nō tō rātou fa’aro’o ’ōhie ’e tō rātou hina’aro mau ’ia ti’aturi i tāna mau parau.</p>
            <p class="verse"><strong>37</strong> ’E i muri a’era, ’ua ’imi haere te mau ’āti Lamana i te pupu ’eiā haru o Gadianetona ; ’e ’ua a’o atu ra rātou i te parau a te Atua i rotopū ia rātou ’o tei hau atu i te parauti’a ’ore, ’e nō reira ho’i ’ua ha’amou-roa-hia teie pupu ’eiā haru mai rotopū atu i te mau ’āti Lamana.</p>
            <p class="verse"><strong>38</strong> ’E i muri a’era, i te vāhi ’ē, ’ua tauturu atu ’e ’ua pāturu atu te mau ’āti Nephi ia rātou, ma te ha’amata i te feiā parauti’a ’ore roa, ē tae roa ’ua ha’aparare rātou i te reira i ni’a i te fenua tā’āto’a o te mau ’āti Nephi, ’e ’ua ti’a ia rātou ’ia fa’ahema i te pae rahi o te feiā parauti’a ’ia ti’aturi i tā rātou mau ’ohipa ’e ’ia fāri’i i te mau tao’a haruhia mai e rātou ra, ’e ’ia ’āmui mai ia rātou i roto i tā rātou mau taparahi-huna-ra’a ta’ata ’e tā rātou mau pupu ’ohipa huna.</p>
            <p class="verse"><strong>39</strong> ’E nō reira ’ua noa’a ia rātou te fa’aterera’a tā’āto’a nō te hau fenua ; ’e nō reira ho’i ’ua ta’ata’ahi noa rātou i raro a’e i tō rātou ’āvae ’e ’ua tā’iri ’e ’ua hahae ’e ’ua fāriu ’ē atu i tō rātou tua i te feiā veve ’e te marū, ’e i te mau ta’ata ha’eha’a i pe’e atu i te Atua.</p>
            <p class="verse"><strong>40</strong> ’E nō reira tē ’ite nei tātou ē, tei roto rātou i te ti’ara’a ri’ari’a, ’e ’ua ineine roa nō te pohe mure ’ore.</p>
            <p class="verse"><strong>41</strong> ’E i muri a’era, ’o te hope’a te reira nō te ono ’ahuru ’e ma va’u o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">Te parau tohu a Nephi, te tamaiti a Helamana—’Ua fa’aara mai te Atua i te mau ta’ata o Nephi ē, e fa’atae mai ’oia i tōna riri i ni’a ia rātou, nō te ha’amou roa ia rātou, maori rā ’ia tātarahapa rātou i tā rātou mau ’ohipa ’ī’ino. E tā’iri te Atua i te mau ta’ata o Nephi i te ma’i rahi ; ’ua tātarahapa rātou ’e ’ua fāriu mai ra iāna. ’Ua tohu atu Samuela, te ’āti Lamana, i te mau ’āti Nephi.</p>
            <p class="verse">=== Hel Chapitre 7 ===</p>
            <p class="verse"><strong>1</strong> Inaha, i teienei, i muri a’era, i te ono ’ahuru ’e ma iva o te matahiti nō te fa’aterera’a a te mau ha’avā i ni’a i te mau ’āti Nephi, ’ua ho’i mai ra Nephi, te tamaiti a Helamana, i te fenua ra nō Zarahemela mai te fenua mai i te pae apato’erau.</p>
            <p class="verse"><strong>2</strong> I haere na ho’i ’oia i rotopū i te mau ta’ata i ora na i te fenua i te pae apato’erau, ’e ’ua poro haere ho’i ’oia i te parau a te Atua ia rātou, ’e ’ua tohu i te mau mea e rave rahi ia rātou.</p>
            <p class="verse"><strong>3</strong> ’E ’ua pāto’i atu ra rātou i tāna mau parau ato’a, ’e nō reira ho’i ’aita a’era i ti’a iāna ’ia pārahi i rotopū ia rātou, ’āre’a rā ’ua ho’i fa’ahou atu ra ’oia i te fenua ’oia i fānauhia ai.</p>
            <p class="verse"><strong>4</strong> ’E ’ite a’era ’oia i te mau ta’ata i te vai-noa-ra’a i roto i te mau ’ohipa ’ī’ino e rave rahi, ’e i te feiā ’eiā haru o Gadianetona i ni’a i te mau pārahira’a ha’avāra’a—’o tei haru i te mana ’e te ha’amanara’a nō te fenua ; ’o tei ha’apae i te mau fa’auera’a a te Atua i te hiti, ’e ’aita roa rātou i au maita’i i mua iāna ; ’o tei ’ore i fa’aau i te parauti’a i te mau tamari’i a te ta’ata nei ;</p>
            <p class="verse"><strong>5</strong> ’O tei fa’ahapa noa i te feiā parauti’a nō tō rātou parauti’a ; ’o tei vaiiho noa i te feiā hara ’e te feiā parauti’a ’ore ’ia haere noa ma te fa’autu’a-’ore-hia nō tā rātou moni ; ’e ’oia fa’ahou ’ia fāri’i i te tōro’a i te upo’o o te hau fenua, nō te fa’atere ’e nō te rave mai te au i tō rātou mau hina’aro, ’ia roa’a ia rātou te faufa’a ’e te hanahana o te ao nei ; ’e ’oia fa’ahou, ’ia ti’a ia rātou ’ia rave ’ōhie noa i te fa’aturi, te ’eiā, ’e te taparahi ta’ata, ’e ’ia rave mai te au i tō rātou iho mau hina’aro—</p>
            <p class="verse"><strong>6</strong> I teienei ’ua tae mai teie mau ’ohipa ’ī’ino i ni’a i te mau ’āti Nephi i roto i te tahi noa iho mau matahiti ; ’e ’ia ’ite a’era Nephi i te reira, ’ua ’oru ihora tōna ’ā’au i te ’oto i roto i tōna ’ōuma ; ’e ’ua ’auē noa a’era ’oia i te māuiui o tōna vārua, i te nā-’ō-ra’a :</p>
            <p class="verse"><strong>7</strong> ’Auē, ’āhiri i ora na vau i tō’u nei mau mahana i te mau mahana ’a tae mātāmua mai ai tō’u metua tāne ra ’o Nephi mai te fenua mai ra mai Ierusalema, ’ia ti’a iā’u ’ia ’oa’oa i pīha’i iho iāna i te fenua i fafauhia ra ; ’e i taua taime ra e mea ti’aturi ’ōhie roa tōna mau ta’ata, e mea ha’apa’o maita’i i te mau fa’auera’a a te Atua, e mea tāere ’ia arata’ihia ’ia rave i te mau ’ohipa ’ī’ino ; ’e e mea ’oi’oi ’ia fa’aro’o i te mau parau a te Fatu—</p>
            <p class="verse"><strong>8</strong> ’Oia ïa, ’āhiri au i ora na i tō’u nei mau mahana i taua mau mahana ra, ’ua ’oa’oa ïa tō’u vārua i te parauti’a o tō’u ra mau taea’e.</p>
            <p class="verse"><strong>9</strong> Inaha rā, ’ua fa’ata’ahia ē ’o teie tō’u mau mahana, ’ia ’ī tō’u vārua i te ’oto, nō te mau ’ohipa ’ī’ino a tō’u ra mau taea’e.</p>
            <p class="verse"><strong>10</strong> ’E inaha, i teienei, i muri a’era, tei ni’a ’oia i te hō’ē pare, i roto i te ’ō a Nephi ra, ’e tei pīha’i iho taua ’ō ra i te purūmu ē tae atu ai i te mātete rahi i roto i te ’oire ra nō Zarahemela ; ’e tē pi’o ra Nephi i raro i ni’a i taua pare ra i roto i te ’ō, ’e tei pīha’i ato’a iho taua pare ra i te ’ūputa nō te ’ō e tae atu ai i te purūmu.</p>
            <p class="verse"><strong>11</strong> ’E i muri a’era, tē haere ra te tahi mau ta’ata nā reira, ’e ’ua ’ite a’era rātou ia Nephi i ni’a i te pare ’e tē pure māite ra ’oia, ma te nīni’i atu i tōna vārua i te Atua ; ’e ’ua horo atu ra rātou ’e ’ua fa’a’ite atu ra i te mau ta’ata i te mau mea tā rātou i ’ite, ’e ’ua haere ha’aputuputu ’āmui mai ra te mau ta’ata e rave rahi ’ia ’ite rātou i te tumu nō tōna ’oto rahi i te parauti’a ’ore o te mau ta’ata.</p>
            <p class="verse"><strong>12</strong> ’E i teienei, ’ia ti’a a’era Nephi i ni’a, ’ua ’ite atu ra ’oia i te mau pupu ta’ata ’o tei ha’aputuputu ’āmui mai.</p>
            <p class="verse"><strong>13</strong> ’E i muri a’era, ’ua hāmama atu ra ’oia i tōna vaha ’e ’ua nā ’ō atu ra ia rātou : Inaha, nō te aha ’outou i ha’aputuputu ’āmui mai ai ? ’ia fa’a’ite atu ānei au ia ’outou i tā ’outou mau ’ohipa ’ī’ino ?</p>
            <p class="verse"><strong>14</strong> ’Oia ïa, nō te mea ’ua pa’uma mai au i ni’a i tō’u pare nō te nīni’i atu i tō’u vārua i tō’u ra Atua, nō te ’oto rahi o tō’u nei ’ā’au i tā ’outou mau ’ohipa ’ī’ino !</p>
            <p class="verse"><strong>15</strong> ’E nō tā’u nei ’otora’a ’e te auēra’a i ha’aputuputu ’āmui mai ai ’outou, ’e i māere ai ; ’oia ïa, ’e ’ua ti’a roa ia ’outou ’ia māere ; ’oia ïa, ’e ’ua ti’a mau ia ’outou ’ia māere, nō te mea ’ua fa’aru’ehia ’outou ’e nō reira ’ua roa’a i te diabolo te hō’ē vāhi rahi i roto i tō ’outou ’ā’au.</p>
            <p class="verse"><strong>16</strong> ’Oia ïa, nō te aha ’outou i fa’ati’a ai ia ’outou ’ia fa’ahemahia e ana ’o tei tītau ’ia huri i tō ’outou vārua i raro i te mamae mure ’ore ’e te ’oto hope ’ore ?</p>
            <p class="verse"><strong>17</strong> ’A tātarahapa ’outou, ’a tātarahapa ’outou ! Nō te aha ho’i ’outou e pohe ai ? ’A fāriu mai ’outou, ’a fāriu mai ’outou i te Fatu ra i tō ’outou Atua. Nō te aha ho’i ’oia i fa’aru’e ai ia ’outou ?</p>
            <p class="verse"><strong>18</strong> Nō te mea ’ua fa’a’eta’eta ’outou i tō ’outou ’ā’au ; ’oia ïa, ’e ’aita ’outou i fa’aro’o noa atu i te reo o te tīa’i māmoe maita’i ; ’oia ïa, ’ua fa’atupu ’outou i tōna riri ia ’outou.</p>
            <p class="verse"><strong>19</strong> ’E inaha, ’ia ’ore ’outou ’ia tātarahapa, e’ita ’oia e ha’aputuputu ia ’outou, inaha, e ha’apurara ’oia ia ’outou ’ia riro ’outou ’ei mā’a nā te mau ’ūrī ’e te mau ’ānimara taehae.</p>
            <p class="verse"><strong>20</strong> ’Auē, nāhea e ti’a ai ia ’outou ia ha’amo’e i tō ’outou Atua i te mahana iho ’oia i fa’aora ai ia ’outou ?</p>
            <p class="verse"><strong>21</strong> Inaha rā, nō te fāri’i ïa i te faufa’a, ’ia ’āruehia e te ta’ata ; ’oia ïa, ’ia ti’a ia rātou ’ia fāri’i i te ’auro ’e te ’ārio. ’E ’ua ha’amau ’outou i tō ’outou ’ā’au i ni’a i te mau tao’a ’e te mau mea faufa’a ’ore o teie nei ao ; nō reira, te taparahi na ’outou i te ta’ata, tē haru ra i te tao’a, tē ’eiā ra, ’e tē pari ha’avare ra i tō ’outou ta’ata tupu, ’e tē rave ra i te mau huru ’ohipa ’ī’ino ato’a.</p>
            <p class="verse"><strong>22</strong> ’E nō te reira tumu, e tae mai te pohe i ni’a iho ia ’outou ’ia ’ore ’outou ’ia tātarahapa. Nō te mea ’ia ’ore ’outou ’ia tātarahapa, inaha, e rave-’ē-hia teie nei ’oire rahi, ’e te mau ’oire rahi ato’a ē ’ati noa a’e, i roto i te fenua i fatuhia e tātou nei, ’e e ’ore roa ’outou e pārahi fa’ahou i roto i te reira ; inaha ho’i, e ’ore roa te Fatu e hōro’a mai i te pūai ia ’outou, mai tāna i nā reira i te mātāmua, nō te pāruru ia ’outou i tō ’outou mau ’enemi.</p>
            <p class="verse"><strong>23</strong> Inaha ho’i, te nā ’ō mai ra te Fatu : E ’ore au e fa’a’ite i tō’u pūai i te feiā parauti’a ’ore, ’ia hau tei ’itea i te hō’ē i tei ’itea i te tahi, maori rā ia rātou ’o tei tātarahapa i tā rātou mau hara, ’e ’o tei fa’aro’o ho’i i tā’u mau parau. I teienei, nō reira, tē hina’aro nei au ’ia ’ite ’outou, e tō’u mau taea’e, e maita’i a’e tō te mau ’āti Lamana i tō ’outou, maori rā ’ia tātarahapa ’outou.</p>
            <p class="verse"><strong>24</strong> Inaha ho’i, e mea parauti’a a’e rātou ia ’outou, ’aita ho’i rātou i hara i taua ’ite rahi ra ’o tā ’outou i fāri’i ; nō reira e aroha te Fatu ia rātou ; ’oia ïa, e fa’aroaroa ’oia i tō rātou mau mahana ’e e fa’arahi i tō rātou hua’ai, ’a ha’amou-roa-hia ai ’outou ra, maori rā ’ia tātarahapa ’outou.</p>
            <p class="verse"><strong>25</strong> ’Oia ïa, ’auē ho’i ’outou ē, nō taua mea vi’ivi’i rahi i tae mai i rotopū ia ’outou na ; ’e ’ua ’āmui atu ’outou ia ’outou iho i te reira ; ’oia ïa, i taua pupu ta’ata huna ’o tei fa’ati’ahia e Gadianetona !</p>
            <p class="verse"><strong>26</strong> ’Oia ïa, e tae mai te ’ati i ni’a ia ’outou nō taua te’ote’o ra ’o tā ’outou i fa’ati’a ia ō mai i roto i tō ’outou na ’ā’au ; ’o tei fa’ateitei ia ’outou i ni’a a’e i te mea maita’i, nō tā ’outou mau tao’a rahi !</p>
            <p class="verse"><strong>27</strong> ’Oia ïa, ’auē ho’i ’outou ē, nō tā ’outou mau ’ohipa ’ī’ino ’e te mau ’ohipa vi’ivi’i !</p>
            <p class="verse"><strong>28</strong> ’E ’ia ’ore ’outou ’ia tātarahapa, e pohe roa ’outou ; ’oia ïa, e rave-’ē-hia tō ’outou mau fenua ia ’outou na, ’e e ha’amouhia ’outou mai ni’a atu i te fenua nei.</p>
            <p class="verse"><strong>29</strong> Inaha, i teienei, ’aita vau iho e parau nei ē, e tupu teie mau mea, nō te mea ’aita vau i ’ite i teie nei mau mea nā roto iā’u iho ; inaha rā, ’ua ’ite au ē, e parau mau teie mau mea nō te mea ’ua fa’a’ite mai te Fatu te Atua i te reira iā’u nei, nō reira tē fa’a’ite pāpū nei au ē, e tupu te reira mau mea.</p>
            <p class="verse">’Ua tītau te mau ha’avā ’ino ’ia tūra’i i te mau ta’ata ’ia ’ino’ino atu ia Nephi—’Ua fa’a’ite pāpū mai Aberahama, Mose, Zenosa, Zenoke, Eziasa, Isaia, Ieremia, Lehi, ’e Nephi i tō rātou ’itera’a pāpū nō ni’a i te Mesia—Nā roto i te fa’aurura’a ’ua fa’a’ite mai Nephi i te ta’ata i taparahi i te ha’avā rahi. Fātata 23–21H.M.</p>
            <p class="verse">=== Hel Chapitre 8 ===</p>
            <p class="verse"><strong>1</strong> ’E i teienei, i muri a’era, ’ia oti a’era tā Nephi paraura’a i teie mau parau, inaha, tei reira te tahi mau ta’ata, e mau ha’avā rātou, ’e nō roto mai rātou i te pupu huna a Gadianetona, ’e ’ua riri rātou, ’e ’ua pi’i fa’ahapa mai ra rātou iāna, i te nā-’ō-ra’a atu i te mau ta’ata : Nō te aha ’aita ’outou i haru i teie ta’ata ’e ’a arata’i mai ai iāna, ’ia fa’ahapahia ’oia mai te au i te hara tāna i rave ?</p>
            <p class="verse"><strong>2</strong> Nō te aha ’outou i hi’o noa atu ai i teie nei ta’ata, ’e i fa’aro’o atu ai iāna, ’a fa’a’ino mai ai ’oia i teie nei feiā ’e i tā tātou ture ?</p>
            <p class="verse"><strong>3</strong> Inaha ho’i, ’ua parau atu Nephi ia rātou nō ni’a i te mau mea vi’ivi’i o tā rātou ture ; ’oia ïa, e rave rahi te mau mea tā Nephi i parau atu ’o tē ’ore e ti’a ’ia pāpa’ihia ; ’e ’aita roa atu e mea ’o tāna i parau ’o tei fa’ahapa i te mau fa’auera’a a te Atua.</p>
            <p class="verse"><strong>4</strong> ’E ’ua riri taua mau ha’avā ra iāna nō te mea ’ua parau pāpū atu ’oia ia rātou nō ni’a i tā rātou mau ’ohipa huna nō te pōiri ; ’āre’a rā, ’ua mata’u rātou ’ia haru atu iāna, nō te mea ’ua mata’u rātou i te mau ta’ata ’o te parau fa’ahapa mai rātou ia rātou.</p>
            <p class="verse"><strong>5</strong> Nō reira ’ua ti’aoro atu rātou i te mau ta’ata, i te nā-’ō-ra’a atu ē : Nō te aha ’outou i fa’ati’a ai i teie ta’ata ’ia fa’a’ino mai ia tātou nei ? Inaha ho’i, tē fa’ahapa ra ’oia i teie mau ta’ata ato’a ’ia ha’amouhia ; ’oia ïa, ’e ’oia ato’a ’ia rave-’ē-hia atu tō tātou mau ’oire rahi mai ia tātou atu nei, ’e ’ia ’ore tō tātou e vāhi i reira.</p>
            <p class="verse"><strong>6</strong> ’E i teienei, ’ua ’ite tātou ē, ’aita roa te reira e tupu, inaha ho’i, e feiā pūai roa tātou, ’e e mea rarahi tō tātou nei mau ’oire, nō reira ’aita roa tō tō tātou mau ’enemi e mana i ni’a ia tātou.</p>
            <p class="verse"><strong>7</strong> ’E i muri a’era, ’ua fa’ati’arepu rātou i te mau ta’ata ’ia riri atu ia Nephi, ’e ’ua fa’atupu ihora i te mau mārōra’a i rotopū ia rātou ; ’e tē vai ra te tahi pae i parau ē : ’A vaiiho noa i teie nei ta’ata, e ta’ata maita’i ho’i ’oia, ’e e tupu mau ā te mau mea ato’a ’o tāna i parau, maori rā ’ia tātarahapa tātou.</p>
            <p class="verse"><strong>8</strong> ’Oia ïa, inaha, e tae mai te mau ha’avāra’a i fa’a’itehia mai e ana i ni’a ia tātou ; ’ua ’ite ho’i tātou ē, ’ua fa’a’ite mai ’oia ia tātou i te parau mau nō ni’a i tā tātou mau ’ohipa ’ī’ino. ’E inaha, e rave rahi ho’i te reira, ’e ’ua ’ite ho’i ’oia i te mau mea ato’a e ma’iri mai i ni’a ia tātou nei, mai tāna i ’ite i tā tātou mau ’ohipa ’ī’ino.</p>
            <p class="verse"><strong>9</strong> ’Oia ïa, ’e inaha, ’āhiri e’ita ’oia i te peropheta, e’ita ïa e ti’a iāna ’ia fa’a’ite mai i taua mau mea ra.</p>
            <p class="verse"><strong>10</strong> ’E i muri a’era, ’aita a’era i ti’a ia rātou, ’o tei tītau ’ia ha’apohe ia Nephi, ’ia fa’atae atu i tō rātou rima i ni’a iāna, nō tō rātou mata’u ; nō reira ’ua ha’amata fa’ahou ihora ’oia i te parau atu ia rātou, ’e ’ua ’ite ho’i ’oia ’e ’ua auhia mai ’oia e te tahi pae, ’e nō reira ho’i ’ua mata’u te toe’a o rātou.</p>
            <p class="verse"><strong>11</strong> Nō reira ’ua tītauhia ’oia ’ia parau fa’ahou atu ā ia rātou, i te nā-’ō-ra’a atu ē : Inaha, e tō’u mau taea’e, ’aita ānei ’outou i tai’o ē, ’ua hōro’a mai te Atua i te mana i te hō’ē ta’ata, ’oia ho’i ia Mose, nō te tā’iri i ni’a i te mau pape nō te miti ’Ute’ute, ’e ’ua vetea ihora te reira i te tahi pae ’e i te tahi pae, ’e nō reira ho’i ’ua haere mai ra te mau ’ati ’Īserā’ela, ’oia ho’i tō tātou mau metua, nā roto i te reira ē tae roa mai ra i ni’a i te repo marō, ’e ’ua ho’i fa’ahou ihora taua mau pape ra i ni’a i te mau nu’u fa’ehau o tō ’Aiphiti ra ’e ’ua horomi’i roa ihora ia rātou ?</p>
            <p class="verse"><strong>12</strong> ’E i teienei, inaha, mai te mea ē ’ua hōro’a mai te Atua i taua huru mana ra i teie ta’ata, nō te aha ïa ’outou i mārō ai i rotopū ia ’outou iho, ’e i parau ai ho’i ē, ’aita ’oia i hōro’a mai i te mana iā’u ’ia ’ite au i te mau ha’avāra’a e tae mai i ni’a ia ’outou, maori rā ’ia tātarahapa ’outou ?</p>
            <p class="verse"><strong>13</strong> ’Āre’a rā, inaha, ’aita ’outou i huna i tā’u ana’e mau parau, ’āre’a rā ’ua huna ato’a ’outou i te mau parau ato’a ’o tei parauhia mai e tō tātou mau metua, ’e te mau parau ato’a i parauhia mai e teie nei ta’ata, ’o Mose, ’o tei fāri’i i te mana rahi i hōro’ahia mai iāna, ’oia ïa, te mau parau ’o tāna i parau nō ni’a i te taera’a mai te Mesia.</p>
            <p class="verse"><strong>14</strong> ’Oia ïa, ’aita ānei ’oia i fa’a’ite ē, e tae mai te Tamaiti a te Atua ? ’E mai iāna i fa’ateitei i te ’ōphī veo i roto i te mēdēbara, ’oia ato’a e fa’ateiteihia ’oia ’o tē haere mai.</p>
            <p class="verse"><strong>15</strong> ’E ’o rātou e rave rahi ’o tē hi’o atu i taua ’ōphī ra e ora ïa, ’e mai te reira ato’a rātou e rave rahi ’o tē hi’o atu i te Tamaiti a te Atua ma te fa’aro’o, ’e te vārua tātarahapa, e ora ïa, ē tae noa atu i te ora mure ’ore ra.</p>
            <p class="verse"><strong>16</strong> ’E i teienei, inaha, ’aita Mose i fa’a’ite pāpū atu nō ni’a i teie ana’e mau mea, ’ua nā reira ato’a rā te mau peropheta mo’a ato’a, mai tōna ra mau mahana ē tae noa atu i te mau mahana o Aberahama.</p>
            <p class="verse"><strong>17</strong> ’Oia ïa, ’e inaha, ’ua ’ite Aberahama i tōna taera’a mai, ’e ’ua ’ī ’oia i te ’oa’oa ’e ’ua poupou.</p>
            <p class="verse"><strong>18</strong> ’Oia ïa, ’e inaha, tē parau atu nei au ia ’outou, ’aita Aberahama i ’ite i teie ana’e mau mea, ’āre’a rā tē vai ra e rave rahi atu ā nā mua atu i te mau mahana o Aberahama ’o tei pi’ihia i te fa’anahora’a a te Atua ; ’oia ïa, ’ia au i te fa’anahora’a a tāna Tamaiti ; ’e i nā-reira-hia, ’ia fa’a’itehia i te mau ta’ata, i te mau matahiti e rave rahi tauatini nā mua i tōna taera’a mai, ’e ’ia tae mai te fa’aorara’a ia rātou.</p>
            <p class="verse"><strong>19</strong> ’E i teienei, tē hina’aro nei au ’ia ’ite ’outou ē, i muri mai i te mau mahana o Aberahama, e rave rahi te mau peropheta i fa’a’ite pāpū mai i taua mau mea ra ; ’oia ïa, ’e inaha, ’ua fa’a’ite pāpū mai te peropheta ra ’o Zenosa ma te mata’u ’ore ; ’e nō te reira ho’i i taparahihia ai ’oia ra.</p>
            <p class="verse"><strong>20</strong> ’E inaha, ’o Zenoke ato’a, ’e Eziasa ato’a, ’e Isaia ato’a, ’e Ieremia ato’a, (Ieremia, te peropheta iho i fa’a’ite mai i te ha’amoura’a o Ierusalema), ’e i teienei, ’ua ’ite tātou ē, ’ua ha’amouhia Ierusalema mai te au i te mau parau a Ieremia ra. ’E i teienei, nō te aha ïa ’aita te Tamaiti a te Atua e tae mai, ’ia au i tāna ra tohura’a ?</p>
            <p class="verse"><strong>21</strong> ’E i teienei, e aha ’outou i mārō ai ē ’ua ha’amouhia ’o Ierusalema ? E ti’a ānei ia ’outou ’ia parau ē, ’aita te mau tamari’i tamāroa a Zedekia i taparahihia, te tā’āto’ara’a maori rā ’o Muleka ana’e ra ? ’Oia ïa, ’aita ānei ’outou i ’ite ē, tei pīha’i iho ia tātou nei te hua’ai a Zedekia, ’e ’ua ti’avaruhia rātou i rāpae i te fenua ra nō Ierusalema ? Inaha rā, e ’ere te reira te hope’a—</p>
            <p class="verse"><strong>22</strong> ’Ua ti’avaruhia tō tātou metua tāne ra ’o Lehi i rāpae ia Ierusalema nō te mea ’ua fa’a’ite pāpū ’oia i teie mau mea. ’Ua fa’a’ite pāpū ato’a Nephi i teie mau mea ; ’e te pae rahi ato’a o tō tātou mau metua, ē tae noa mai i teie nei taime ; ’oia ïa, ’ua fa’a’ite pāpū rātou nō ni’a i te taera’a mai o te Mesia, ’e ’ua hi’o rātou i mua, ’e ’ua ’oa’oa rātou i tōna ra mahana ’o tē tae mai a muri atu.</p>
            <p class="verse"><strong>23</strong> ’E inaha, ’o ’oia te Atua, ’e tei pīha’i iho ’oia ia rātou, ’e ’ua fa’a’ite mai iāna iho ia rātou, ’e ’ua fa’aorahia rātou e ana ; ’e ’ua fa’ahanahana atu rātou iāna, nō te mea e tupu a muri atu.</p>
            <p class="verse"><strong>24</strong> ’E i teienei, nō te mea ’ua ’ite ’outou i teie mau mea ’e ’ua ’ite ho’i ’outou ’e e’ita e ti’a ia ’outou ’ia huna, maori rā e ha’avare ’outou, nō reira ’ua hara ’outou i taua mea nei, nō te mea ’ua pāto’i ’outou i teie mau mea ato’a, noa atu ā te mau fa’a’itera’a pāpū e rave rahi tā ’outou i fāri’i ; ’oia ïa, ’ua fāri’i ’outou i te mau mea ato’a, te mau mea i roto i te ra’i ’e te mau mea ato’a i ni’a i te fenua, ’ei fa’a’itera’a pāpū ē, e parau mau te reira.</p>
            <p class="verse"><strong>25</strong> Inaha rā, ’ua pāto’i ’outou i te parau mau, ’e ’ua fa’aru’e i te Atua mo’a ; e i teie nei taime, ’aita ’outou e ha’apu’e nei i te mau tao’a nā ’outou i te ao ra, i te vāhi e ’ore ai e ’ino i te hō’ē mea, ’e e ’ore ai ho’i e tomohia mai e te mea vi’ivi’i ra, tē ha’apu’e nei rā ’outou i te riri ’ū’ana nō ’outou iho i te mahana nō te ha’avāra’a.</p>
            <p class="verse"><strong>26</strong> ’Oia ïa, ’e i teie nei taime ’ua ineine roa ’outou nō te pohe mure ’ore, nō tā ’outou mau taparahira’a ta’ata e tā ’outou poreneia ’e te mau ’ohipa ’ī’ino ; ’oia ïa, ’e ’ia ’ore ’outou ’ia tātarahapa, e tae vave mai te reira ia ’outou.</p>
            <p class="verse"><strong>27</strong> ’Oia ïa, inaha, ’ua fātata mai te reira i tō ’outou pae ’ūputa ; ’oia ïa, ’a haere ’outou i tō ’outou pārahira’a ha’avāra’a, ’e ’a ’imi ; ’e inaha, ’ua taparahihia tō ’outou ha’avā, ’e tē tārava ra ’oia i roto i tōna toto ; ’e ’ua taparahihia ’oia e tōna ra taea’e, ’o tei hina’aro ’ia pārahi i ni’a i te pārahira’a ha’avāra’a.</p>
            <p class="verse"><strong>28</strong> ’E inaha, nō roto rāua e piti ato’a i tā ’outou pupu huna, ’e ’o Gadianetona te fa’atere nō te reira ’e te diabolo ’o tei tītau ’ia ha’amou i te mau vārua o te ta’ata nei.</p>
            <p class="verse">’Ua ’ite atu te mau ve’a ē ’ua pohe te ha’avā rahi i ni’a i te pārahira’a ha’avāra’a—’Ua hurihia rātou i roto i te fare tāpe’ara’a ’e ’ua tu’uhia atu i muri iho—Nā roto i te fa’aurura’a ’ua ’ite Nephi ē nā Seanetuma i taparahi iāna—’Ua fāri’i te tahi pae ia Nephi ’ei peropheta. Fātata 23–21H.M.</p>
            <p class="verse">=== Hel Chapitre 9 ===</p>
            <p class="verse"><strong>1</strong> Inaha, i teienei, i muri a’era, ’ia oti a’era tā Nephi paraura’a atu i teie mau parau, ’ua horo atu ra te tahi mau ta’ata mai rotopū atu ia rātou i te pārahira’a ha’avāra’a ; ’oia ïa, e pae ho’i tei haere atu, ’e ’ua nā ’ō ihora rātou i rotopū ia rātou iho, ’a haere atu ai rātou :</p>
            <p class="verse"><strong>2</strong> Inaha, i teienei, e ’ite pāpū tātou ē, e peropheta ānei teie ta’ata ’e ’ua fa’aue ānei te Atua iāna ’ia tohu i teie mau mea ta’a ’ē ia tātou nei. Inaha, ’aita tātou i ti’aturi ē, ’ua nā reira ’oia ; ’oia ïa, ’aita ho’i tātou i ti’aturi ē, e peropheta ’oia ; ’āre’a rā, mai te mea e parau mau teie mea ’o tāna i parau iho nei nō ni’a i te ha’avā rahi, ’oia ho’i ’ua pohe ’oia, i reira e ti’aturi ïa tātou ē e parau mau te tahi atu mau parau tāna i parau mai.</p>
            <p class="verse"><strong>3</strong> ’E i muri a’era, ’ua horo pūai atu ra rātou ē tae atu ra i te pārahira’a ha’avāra’a ; ’e inaha, ’ua ma’iri te ha’avā rahi i raro i te repo, ’e tē tārava ra ’oia i roto i tōna toto.</p>
            <p class="verse"><strong>4</strong> ’E i teienei, inaha, ’ia ’ite a’era rātou i te reira, ’ua māere roa ihora rātou, ’e nō reira ho’i ’ua ma’iri ihora rātou i raro i te repo ; ’aita ho’i rātou i ti’aturi na i te mau parau tā Nephi i parau mai nō ni’a i te ha’avā rahi.</p>
            <p class="verse"><strong>5</strong> ’Āre’a rā i teienei, i tō rātou ’itera’a ’ua ti’aturi ihora rātou, ’e ’ua tae mai ra te mata’u i ni’a ia rātou, ’o te tae mai te mau ha’avāra’a i parauhia mai e Nephi i ni’a iho i te mau ta’ata ; nō reira ’ua rurutaina ihora rātou, ’e ’ua ma’iri ihora rātou i raro i te repo.</p>
            <p class="verse"><strong>6</strong> I teienei, i muri noa iho i tō te ha’avā taparahira’ahia—i pātiahia ho’i ’oia e tōna taea’e ’o tei ’ō’omo i te ’ahu nō te huna i tōna hōho’a mata, ’e ’ua horo ’ē atu ra ’oia, ’e ’ua horo atu ra ho’i te mau tāvini ’e ’ua fa’a’ite atu ra i te mau ta’ata, ma te pi’i haere i te parau nō te taparahira’a ta’ata i tupu i rotopū ia rātou ra.</p>
            <p class="verse"><strong>7</strong> ’E inaha ’ua ha’aputuputu ’āmui ihora te mau ta’ata ia rātou i te vāhi nō te pārahira’a ha’avāra’a—’e inaha, ’ua ’ite atu ra rātou ma te māere i taua mau ta’ata ra e pae ’o tei ma’iri i raro i te repo.</p>
            <p class="verse"><strong>8</strong> ’E i teienei, inaha, ’aita roa te mau ta’ata i ’ite nō ni’a i taua rahira’a ta’ata i ha’aputuputu mai i te ’ō nō Nephi ra ; nō reira ’ua parau a’era rātou i rotopū ia rātou iho ē : Teie te mau ta’ata tei taparahi i te ha’avā, ’e nā te Atua i tā’iri ia rātou ’ia ’ore rātou ’ia horo ’ē atu ia tātou nei.</p>
            <p class="verse"><strong>9</strong> ’E i muri a’era, ’ua haru atu ra rātou ia rātou, ’e ’ua ru’uru’u ihora ia rātou ’e ’ua huri atu ra ia rātou i roto i te fare tāpe’ara’a. ’E ’ua fa’ataehia atu ra te hō’ē parau fa’a’ite ē ’ati noa a’e ē ’ua taparahihia te ha’avā, ’e ’ua haruhia mai te mau ta’ata i taparahi iāna ’e ’ua hurihia rātou i roto i te fare tāpe’ara’a.</p>
            <p class="verse"><strong>10</strong> ’E i muri a’era, ’ia po’ipo’i a’era ’ua ha’aputuputu ’āmui ihora te mau ta’ata ia rātou nō te ’oto ’e nō te ha’apae i te mā’a, i te hunara’a o te ha’avā rahi ’o tei taparahihia.</p>
            <p class="verse"><strong>11</strong> ’E ’ua nā reira ato’a taua mau ha’avā ra ’o tei pārahi na i te ’ō o Nephi ra, ’e ’ua fa’aro’o rātou i tāna mau parau, ’e ’ua ha’aputuputu ’āmui ato’a mai rātou i te vāhi hunara’a.</p>
            <p class="verse"><strong>12</strong> ’E i muri a’era, ’ua ani atu ra rātou i te mau ta’ata, i te nā-’ō-ra’a ē : Tei hea atu ra te mau ta’ata e pae i tonohia nō te ui i te parau nō te ha’avā rahi ē, ’ua pohe ānei ’oia ? ’E ’ua pāhono mai ra rātou, nā ’ō mai ra : Nō nia i teie e pae ’o tā ’outou i parau mai ē ’ua tono mai ’outou, ’aita roa mātou i ’ite ; tē vai nei rā e pae ’o tei taparahi iāna, ’e ’o tā mātou i huri atu i roto i te fare tāpe’ara’a.</p>
            <p class="verse"><strong>13</strong> ’E i muri a’era, ’ua hina’aro ihora te mau ha’avā ’ia arata’ihia mai rātou ; ’e ’ua arata’ihia mai ra rātou, ’e inaha ’o rātou teie e pae i tonohia mai ; ’e inaha ’ua ui atu ra te mau ha’avā ia rātou nō ni’a i te mea i tupu, ’e ’ua fa’a’ite mai ra rātou ia rātou i tā rātou i rave, i te nā-’ō-ra’a mai ē :</p>
            <p class="verse"><strong>14</strong> ’Ua horo atu mātou ’e ’ua tae atu ra i te vāhi nō te pārahira’a ha’avāra’a, ’e i tō mātou ’itera’a i te mau mea ato’a i tupu mai tā Nephi i fa’a’ite mai, ’ua māere ihora mātou, ’e nō reira ho’i ’ua ma’iri ihora mātou i raro i te repo ; ’e ’ia ara a’era mātou i tō mātou māere rahi, inaha, ’ua huri ihora rātou ia mātou i roto i te fare tāpe’ara’a.</p>
            <p class="verse"><strong>15</strong> I teienei, nō te ta’ata i taparahi i teie nei ta’ata, ’aita roa mātou i ’ite ē ’o vai tei rave i te reira, tīrārā te vāhi tā mātou i ’ite, ’ua horo atu mātou ’e tae atu ra i reira mai tā ’outou i hina’aro, ’e inaha ’ua pohe roa ’oia, mai te au i te mau parau a Nephi.</p>
            <p class="verse"><strong>16</strong> ’E i teienei, inaha, ’ua ha’amāramarama atu ra te mau ha’avā i taua mea ra i te mau ta’ata, ’e ’ua pari atu ra ia Nephi, nā ’ō atu ra : Inaha, ’ua ’ite mātou ē, ’ua fa’aau na Nephi i te parau i te hō’ē ta’ata ’ia taparahi i te ha’avā, ’e i muri iho ’a fa’a’ite mai ai ia tātou, ’ia ti’a iāna ’ia fa’afāriu atu ia tātou i tāna ra ha’apa’ora’a, ’e ’ia ti’a iāna ’ia fa’ateitei iāna iho ’ei ta’ata rahi, ’ei mea mā’itihia e te Atua, ’e ’ei peropheta.</p>
            <p class="verse"><strong>17</strong> ’E i teienei, inaha, e hi’opo’a mātou i teie nei ta’ata, ’e e fā’i mai ’oia i tāna ra hapa ’e e fa’a’ite ato’a mai ia tātou i te ta’ata mau i taparahi i taua ha’avā ra.</p>
            <p class="verse"><strong>18</strong> ’E i muri a’era, ’ua tu’uhia atu ra taua mau ta’ata e pae ra i te mahana nō te hunara’a. ’Āre’a rā, ’ua fa’ahapa atu ra rātou i te mau ha’avā i te mau parau tā rātou i pari atu ia Nephi ra, ’e ’ua mārō atu ra ia rātou tāta’itahi, ’e nō reira ho’i ’ua māmū ihora rātou.</p>
            <p class="verse"><strong>19</strong> ’Āre’a rā, ’ua fa’aue atu ra rātou ’ia tāpe’ahia ’e ’ia ru’uru’uhia Nephi, ’e ’ia ’āfa’ihia i mua i te mau ta’ata, ’e ’ua ha’amata ihora rātou i te uiui mai iāna i te mau huru uira’a e rave rahi ’ia ti’a ia rātou ’ia ha’afifi iāna, ’e ’ia roa’a tā rātou parira’a au nō te ha’apohe iāna—</p>
            <p class="verse"><strong>20</strong> I te nā-’ō-ra’a atu iāna : Tei roto ’oe i te hō’ē pupu ’ohipa huna ; ’o vai teie ta’ata i taparahi i teie nei ta’ata ? ’A fa’a’ite mai ia mātou, ’e ’a fā’i mai i tā ’oe ra hapa ; i te nā-’ō-ra’a mai ē, inaha, teie te moni, ’e e hōro’a atu ho’i mātou i tō ’oe ora mai te mea e fa’a’ite mai ’oe ia mātou, ’e e fā’i mai ho’i i te parau tā ’oe i fa’aau atu iāna ra.</p>
            <p class="verse"><strong>21</strong> ’Āre’a rā ’ua nā ’ō atu ra Nephi ia rātou : ’Auē ho’i ’outou e te mau ta’ata ma’ama’a ; ’outou e te feiā ’ā’au ’eta’eta ; ’outou e te mau ta’ata matapō, ’e ’outou e te feiā ’ā’au ’eta’eta, ’ua ’ite ānei ’outou i te maorora’a tā te Fatu te Atua e fa’ati’a ’ia haere noa ’outou nā tō ’outou ’ē’a hara ra ?</p>
            <p class="verse"><strong>22</strong> E mea ti’a roa ia ’outou ’ia ha’amata i te ’auē ’e i te ’oto nō te pohe rahi i fātata i te tae mai i ni’a ia ’outou, maori rā ’ia tātarahapa ’outou.</p>
            <p class="verse"><strong>23</strong> Inaha, tē parau nei ’outou ē, ’ua fa’aau vau i te parau i te hō’ē ta’ata ’ia taparahi ia Seezorama, tō ’outou ha’avā rahi. Inaha rā, tē parau atu nei au ia ’outou na, ’ua nā reira ’outou nō te mea ’ua fa’a’ite pāpū atu vau ia ’outou ’ia roa’a tō ’outou ’ite i taua mea ra ; ’oia ïa, ’e ’ia riro ho’i te reira ’ei fa’a’itera’a pāpū ia ’outou na, ’ua ’ite au i te ’ohipa ’ī’ino ’e te mau ’ohipa vi’ivi’i i rotopū ia ’outou na.</p>
            <p class="verse"><strong>24</strong> ’E nō te mea ’ua nā reira vau, nō reira ’ua parau mai ’outou ē, ’ua fa’aau vau i te parau i te hō’ē ta’ata ’ia rave i te reira ; ’oia ïa, nō te mea ’ua fa’a’ite atu vau ia ’outou i teie tāpa’o, ’ua riri ’outou iā’u, ’e ’ua tītau ’ia ha’amou i tō’u ora.</p>
            <p class="verse"><strong>25</strong> ’E i teienei, inaha, e fa’a’ite atu vau ia ’outou i te tahi atu ā tāpa’o, ’e i reira e ’ite ai au ē, e tītau ānei ’outou ’ia ha’apohe iā’u nō taua mea nei.</p>
            <p class="verse"><strong>26</strong> Inaha, tē parau atu nei au ia ’outou na : ’A haere atu i te fare o Seanetuma, i te taea’e o Seezorama, ’e ’a parau atu iāna—</p>
            <p class="verse"><strong>27</strong> ’Ua fa’aau ānei Nephi, te ta’ata fa’ahua peropheta, ’o tei tohu mai i te ’ino rahi nō ni’a i teie nei feiā, i te parau ia ’oe, nō reira ’oe i taparahi ai ia Seezorama, tō ’oe taea’e ?</p>
            <p class="verse"><strong>28</strong> ’E inaha, e parau mai ’oia ia ’outou na ē, ’Aita roa.</p>
            <p class="verse"><strong>29</strong> ’E i reira, e parau atu ’outou iāna : ’Ua taparahi ānei ’oe i tō ’oe taea’e ?</p>
            <p class="verse"><strong>30</strong> ’E i reira, e ti’a noa mai ’oia ma te mata’u, ’e ’aita e ta’a iāna e aha tāna e parau mai. ’E inaha, e riro ’oia i te huna i mua ia ’outou ; ’e e fa’ahua māere rahi roa ’oia ; e parau mai rā ’oia ē, ’aita ’oia i hara.</p>
            <p class="verse"><strong>31</strong> Inaha rā, e hi’opo’a ’outou iāna, ’e e ’itea ia ’outou te toto i ni’a i tōna hiti ’ahu.</p>
            <p class="verse"><strong>32</strong> ’E ’ia ’itea te reira ia ’outou, ’a parau atu iāna : Nō hea mai teie nei toto ? ’Aita ānei mātou i ’ite ē, ’o te toto teie o tō ’oe ra taea’e ?</p>
            <p class="verse"><strong>33</strong> ’E i reira e rurutaina ’oia, ’e e māhe’ahe’a tōna mata mai te mea ra ē, ’ua tae mai te pohe i ni’a iāna.</p>
            <p class="verse"><strong>34</strong> ’E i reira ’outou e parau atu ai iāna : Nō tenā na mata’u ’e tenā na māhe’ahe’a i tae mai i ni’a i tō ’oe mata, inaha, ’ua ’ite mātou ē, ’ua hara mau ’oe.</p>
            <p class="verse"><strong>35</strong> ’E i reira e tae mai te mata’u rahi a’e i ni’a iāna ; ’e i reira ho’i ’oia e fā’i mai ai ia ’outou, ’e ’aita roa ’oia e huna fa’ahou ē nāna i taparahi iāna.</p>
            <p class="verse"><strong>36</strong> ’E i reira, e parau mai ’oia ia ’outou ē, ’aita vau, ’o Nephi, i ’ite i te hō’ē a’e mea nō ni’a i taua ’ohipa ra, maori rā ’ua fa’a’itehia mai te reira iā’u nā roto i te mana o te Atua. ’E i reira ’outou e ’ite pāpū ai ē, e ta’ata parau mau vau, ’e ’ua tonohia mai au ia ’outou nō ’ō mai i te Atua ra.</p>
            <p class="verse"><strong>37</strong> ’E i muri a’era, ’ua haere atu ra rātou ’e ’ua nā reira, mai te au i tā Nephi i parau atu ia rātou ra. ’E inaha, te mau parau tāna i parau ra, e parau mau ïa ; mai te au i tāna mau parau, ’ua huna ’oia ; ’e mai te au ato’a i tāna mau parau, ’ua fā’i mai ’oia.</p>
            <p class="verse"><strong>38</strong> ’E ’ua arata’ihia mai ra ’oia nō te fa’a’ite ē, nāna iho i taparahi, ’e nō reira ho’i ’ua tu’uhia atu ra nā ta’ata to’opae ’e ’o Nephi ato’a ho’i.</p>
            <p class="verse"><strong>39</strong> ’E tē vai ra te tahi pae o te mau ’āti Nephi i ti’aturi i te mau parau a Nephi ; ’e tē vai ato’a ra te tahi pae i ti’aturi nā roto i te ’itera’a pāpū o nā ta’ata to’opae ra, ’e ’ua fa’afāriuhia rātou ’a pārahi ai rātou i roto i te fare tāpe’ara’a.</p>
            <p class="verse"><strong>40</strong> ’E i teienei, tē vai ra te tahi pae i rotopū i te mau ta’ata ’o tei parau ē, e peropheta ’o Nephi.</p>
            <p class="verse"><strong>41</strong> ’E tē vai ra ho’i te tahi pae tei parau ē : Inaha, e atua ’oia, ’āhiri ho’i e’ita ’oia i te atua, ’aita ïa e ti’a iāna ’ia ’ite i te mau mea ato’a. Inaha ho’i, ’ua fa’a’ite mai ’oia i te mau mana’o o tō tātou nei ’ā’au, ’e ’ua fa’a’ite ato’a mai ’oia i te tahi mau mea ato’a ; ’e ’ua fa’a’ite ato’a mai ’oia i te ta’ata mau i taparahi i tō tātou ha’avā rahi.</p>
            <p class="verse">’Ua hōro’a mai te Fatu i te mana tā’atira’a ia Nephi—’Ua fāri’i ’oia i te mana nō te tā’ati ’e nō te tātara i ni’a i te fenua nei ’e i ni’a i te ra’i ra—’Ua fa’aue ’oia i te mau ta’ata ’ia tātarahapa ’ia ’ore rātou ’ia ha’amouhia—’Ua arata’i atu te Vārua iāna i rotopū i terā pupu ta’ata ’e i terā pupu ta’ata. Fātata 21–20H.M.</p>
            <p class="verse">=== Hel Chapitre 10 ===</p>
            <p class="verse"><strong>1</strong> ’E i muri a’era, ’ua tupu a’era te ’āmahamahara’a i rotopū i te mau ta’ata, ’e nō reira ho’i ’ua ta’a ’ē noa a’era rātou i terā vāhi ’e i terā vāhi, ’e ’ua haere a’era rātou i tō rātou mau haere’a, vaiiho noa mai ra ia Nephi ana’e iho, ’a ti’a noa ai ’oia i rotopū ia rātou.</p>
            <p class="verse"><strong>2</strong> ’E i muri a’era, ’ua haere atu ra Nephi i tōna haere’a i tōna ihora fare, ma te feruri hōhonu i te mau mea tā te Fatu i fa’a’ite mai iāna ra.</p>
            <p class="verse"><strong>3</strong> ’E i muri a’era, ’a feruri hōhonu noa ai ’oia—’ua ’oto noa ’oia nō te ’ohipa ’ī’ino a te mau ta’ata o te mau ’āti Nephi, tā rātou mau ’ohipa huna nō te pōiri, ’e tā rātou mau taparahira’a ta’ata, ’e tā rātou mau harura’a i te tao’a, ’e te mau huru ’ohipa ’ī’ino ato’a—’e i muri a’era, ’a nā reira noa ai ’oia i te feruri hōhonu i roto i tōna ’ā’au, inaha, ’ua tae mai ra te hō’ē reo iāna, i te nā-’ō-ra’a mai ē :</p>
            <p class="verse"><strong>4</strong> E ao tō ’oe, e Nephi, nō taua mau mea tā ’oe i rave ra ; ’ua ’ite ho’i au ia ’oe i te fa’a’itera’a atu i te parau tā’u i hōro’a atu ia ’oe i teie nei feiā ma te tu’utu’u ’ore. ’E ’aita ’oe i mata’u ia rātou, ’e ’aita ato’a ’oe i fa’aherehere i tō ’oe iho ora, ’ua tītau rā i tō’u hina’aro, ’e ’ua ha’apa’o ho’i i tā’u ra mau fa’auera’a.</p>
            <p class="verse"><strong>5</strong> ’E i teienei, nō te mea ’ua rave ’oe i te reira ma te tu’utu’u ’ore, inaha, e ha’amaita’i au ia ’oe ē a muri noa atu ; ’e e fa’ariro vau ia ’oe ’ei ta’ata pūai i te parau ’e i te ’ohipa, i te fa’aro’o ’e i te ravera’a i te mau ’ohipa ; ’oia ïa, ’e e tupu te mau mea ato’a mai te au i tā ’oe parau, nō te mea e ’ore ’oe e ani i tei au ’ore i tō’u nei hina’aro.</p>
            <p class="verse"><strong>6</strong> Inaha, ’o Nephi ’oe, ’e ’o vau te Atua. Inaha, tē parau atu nei au ia ’oe i mua i te aro o tā’u ra mau melahi ē, e mana tō ’oe i ni’a i teie nei feiā, ’e nā ’oe e tā’iri i te fenua i te o’e, ’e i te ma’i rahi, ’e te pohe, mai te au i te parauti’a ’ore o teie nei feiā.</p>
            <p class="verse"><strong>7</strong> Inaha, e hōro’a atu vau i te mana ia ’oe, ’o tā ’oe e tā’ati i te ao nei, e tā’ati-ato’a-hia ïa i te ao ra ; ’e tā ’oe e tātara i te ao nei e tātara-ato’a-hia ïa i te ao ra ; e nā reira ’oe i te fāri’i i te mana i rotopū i teie mau ta’ata.</p>
            <p class="verse"><strong>8</strong> ’E nō reira, mai te mea e parau atu ’oe i teie nei hiero ’ia pararī nā te ’āfara’a, e nā-reira-hia ïa.</p>
            <p class="verse"><strong>9</strong> ’E mai te mea e parau atu ’oe i teie nei mou’a, ’ia hurihia ’oe i raro ’e ’ia riro ’ei fenua pāpū, e nā-reira-hia ïa.</p>
            <p class="verse"><strong>10</strong> ’E inaha, mai te mea e parau atu ’oe ē, e tā’iri te Atua i teie nei feiā, e tupu mau ïa te reira.</p>
            <p class="verse"><strong>11</strong> ’E i teienei, inaha, tē fa’aue atu nei au ia ’oe ’ia haere ’e ’ia fa’a’ite i teie nei feiā ē, tē nā ’ō mai nei te Fatu te Atua, ’oia te Manahope : ’Ia ’ore ’outou ’ia tātarahapa, e tā’irihia ’outou ē e pau roa atu.</p>
            <p class="verse"><strong>12</strong> ’E inaha, i teienei, i muri a’era, ’ia oti a’era tā te Fatu paraura’a mai i teie mau parau ia Nephi, ’ua fa’aea ihora ’oia ’e ’aita a’era i haere atu i tōna ihora fare, ’ua ho’i mai ra rā i pīha’i iho i te mau pupu ta’ata i ha’apurarahia i ni’a te fenua ē ’ati noa a’e, ’e ’ua ha’amata ihora i te fa’a’ite atu ia rātou i te parau a te Fatu ’o tei parauhia mai iāna, nō ni’a i tō rātou ha’amoura’a ’ia ’ore rātou ’ia tātarahapa.</p>
            <p class="verse"><strong>13</strong> I teienei, inaha, noa atu ā taua semeio rahi i ravehia e Nephi nō te fa’a’ite atu ia rātou i te pohera’a o te ha’avā rahi ra, ’ua fa’a’eta’eta rātou i tō rātou ’ā’au ’e ’aita a’era rātou i fa’aro’o mai i te mau parau a te Fatu.</p>
            <p class="verse"><strong>14</strong> Nō reira, ’ua fa’a’ite atu Nephi i te parau a te Fatu ia rātou, i te nā-’ō-ra’a atu ē : Tē nā ’ō mai ra te Fatu, ’ia ’ore ’outou ’ia tātarahapa, e tā’irihia ’outou ē tae roa atu i te ha’amoura’a.</p>
            <p class="verse"><strong>15</strong> ’E i muri a’era, ’ia oti a’era tā Nephi fa’a’itera’a atu i te parau ia rātou, inaha, ’ua fa’a’eta’eta noa ā rātou i tō rātou ’ā’au ’e ’aita rātou i fa’aro’o i tāna ra mau parau ; nō reira ’ua fa’a’ino mai rātou iāna, ’e ’ua tītau rātou ’ia haru iāna, ’ia ti’a ia rātou ’ia huri iāna i roto i te fare tāpe’ara’a.</p>
            <p class="verse"><strong>16</strong> Inaha rā, tei roto iāna te mana o te Atua, ’e ’aita roa a’era i ti’a ia rātou ’ia rave iāna ’e ’ia huri iāna i roto i te fare tāpe’ara’a, i ravehia ho’i ’oia e te Vārua ’e ’ua ’āfa’i-’ē-hia mai rotopū mai ia rātou.</p>
            <p class="verse"><strong>17</strong> ’E i muri a’era, ’ua nā reira ’oia i te haere atu nā roto i te Vārua, mai terā pupu ta’ata i terā pupu ta’ata, i te fa’a’itera’a atu i te parau a te Atua, ē tae noa atu ’ua fa’a’ite atu ’oia i te reira ia rātou pā’āto’a, ’e ’aore rā ’ua fa’ataehia atu te reira i rotopū i te mau ta’ata pā’āto’a.</p>
            <p class="verse"><strong>18</strong> ’E i muri a’era, ’aita roa rātou i hina’aro ’ia fa’aro’o i tāna mau parau ; ’e ’ua tupu ihora te mārōra’a, ’e nō reira ho’i ’ua fa’ata’a ’ē a’era rātou ia rātou iho ’e ’ua ha’amata ihora i te taparahi te tahi i te tahi i te ’o’e.</p>
            <p class="verse"><strong>19</strong> ’E ’o te hope’a te reira nō te hitu ’ahuru ’e ma hō’ē o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse">’Ua tāparu Nephi i te Fatu ’ia mono i tā rātou ’arora’a i te o’e—E rave rahi tei pohe—’Ua tātarahapa rātou, ’e ’ua ani Nephi i te Fatu ’ia fa’atae mai i te ua—’Ua fāri’i Nephi ’e Lehi e rave rahi mau heheura’a—’Ua ha’apa’ari te feiā ’eiā haru o Gadianetona ia rātou iho i roto i te fenua. Fātata 20–6H.M.</p>
            <p class="verse">=== Hel Chapitre 11 ===</p>
            <p class="verse"><strong>1</strong> ’E i muri a’era, i te hitu ’ahuru ’e ma piti o te matahiti nō te fa’aterera’a a te mau ha’avā, ’ua tupu rahi roa te mau mārōra’a, ’e nō reira ho’i ’ua tupu te mau ’arora’a i rotopū i te mau ta’ata ato’a o Nephi ē ’ati noa a’e te fenua tā’āto’a.</p>
            <p class="verse"><strong>2</strong> ’E nā teie pupu huna nō te feiā ’eiā haru i fa’atupu i teie nei ’ohipa nō te pohe ’e te parauti’a ’ore. ’E ’ua tupu noa teie ’arora’a i te tā’āto’ara’a nō taua matahiti ra ; ’e i te hitu ’ahuru ’e ma toru o te matahiti ’ua hope ihora te reira.</p>
            <p class="verse"><strong>3</strong> ’E i muri a’era, i teie matahiti ’ua ti’aoro atu ra Nephi i te Fatu, i te nā-’ō-ra’a ē :</p>
            <p class="verse"><strong>4</strong> E te Fatu, ’eiaha e vaiiho i teie nei feiā ’ia ha’amouhia i te ’o’e ; ’āre’a rā e te Fatu, ’a fa’atae mai i te o’e i ni’a i te fenua, nō te fa’aitoito ia rātou ’ia ha’amana’o i te Fatu tō rātou Atua, ’e penei a’e ’o te tātarahapa rātou ’e ’o te fāriu mai ia ’oe na.</p>
            <p class="verse"><strong>5</strong> ’E ’ua nā-reira-hia mai te au i tā Nephi mau parau. ’E ’ua tupu ihora te o’e rahi i ni’a i te fenua, i rotopū i te mau ta’ata ato’a o Nephi. ’E nō reira i te hitu ’ahuru ’e ma maha o te matahiti ’ua vai noa te o’e, ’e ’ua fa’aea ihora te ’ohipa nō te pohe i te ’o’e ’e ’ua rahi roa atu te pohe i te o’e.</p>
            <p class="verse"><strong>6</strong> ’E ’ua vai tāmau noa ato’a teie ’ohipa nō te pohe ē tae roa atu i te hitu ’ahuru ’e ma pae o te matahiti. ’Ua tā’irihia ho’i te fenua ’e ’ua marō, ’e ’aita a’era i fa’ahotu mai te sītona i te ’anotau mau nō te sītona ; ’e ’ua tā’irihia te fenua tā’āto’a, i rotopū i te mau ’āti Lamana ’e i rotopū ato’a i te mau ’āti Nephi, ’e ’ua tā’irihia rātou ’e ’ua pohe roa te mau ta’ata e rave rahi tauatini i roto i te mau vāhi parauti’a ’ore roa o te fenua.</p>
            <p class="verse"><strong>7</strong> ’E i muri a’era, ’ua ’ite a’era te mau ta’ata ē, ’ua fātata roa rātou i te pohe i te o’e ra, ’e ’ua ha’amata ihora rātou i te ha’amana’o i te Fatu tō rātou Atua ; ’e ’ua ha’amata ihora rātou i te ha’amana’o i te mau parau a Nephi.</p>
            <p class="verse"><strong>8</strong> ’E ’ua ha’amata ihora te mau ta’ata i te tāparu atu i tō rātou mau ha’avā rahi e tō rātou mau ta’ata fa’atere, ’ia parau atu rātou ia Nephi ē : Inaha, ’ua ’ite mātou ē, e ta’ata ’oe nō te Atua, e nō reira, ’a ti’aoro atu i te Fatu ra i tō tātou Atua ’ia hōpoi ’ē atu ’oia i teie nei o’e ia tātou nei, ’o te tupu mau te mau parau ato’a tā ’oe i parau nō ni’a i tō mātou ha’amoura’a.</p>
            <p class="verse"><strong>9</strong> ’E i muri a’era, ’ua parau atu ra te mau ha’avā ia Nephi, mai te au i te mau parau i hina’arohia ra. ’E i muri a’era, ’ua ’ite a’era Nephi ē, ’ua tātarahapa te mau ta’ata ’e ’ua fa’aha’eha’a ia rātou iho i roto i te ’ahu ’oto ra, ’ua ti’aoro fa’ahou atu ra ’oia i te Fatu, nā ’ō atu ra :</p>
            <p class="verse"><strong>10</strong> E te Fatu, inaha, ’ua tātarahapa teie nei mau ta’ata ; ’e ’ua ha’amou roa rātou i te pupu ta’ata o Gadianetona i rotopū ia rātou, ’e nō reira ho’i ’ua mou roa rātou, ’e ’ua hunahia tā rātou mau ’ōpuara’a huna i roto i te repo.</p>
            <p class="verse"><strong>11</strong> I teienei, e te Fatu, nō tō rātou ha’eha’a i teienei, ’ia tāmarūhia tō ’oe nā riri nō te ha’amou i te mau ta’ata parauti’a ’ore ’o tā ’oe na i ha’apohe.</p>
            <p class="verse"><strong>12</strong> E te Fatu, ’a fa’afāriu ’ē atu ’oe i tō ’oe na riri, ’oia ïa, tō ’oe na riri ’ū’ana, ’e ’ia fa’a’ore ’oe i te o’e i ni’a i teie nei fenua.</p>
            <p class="verse"><strong>13</strong> E te Fatu, ’a fa’aro’o mai na ’oe iā’u nei, ’e ’ia nā-reira-hia mai te au i tā’u nei mau parau, ’e ’a ha’ama’iri mai na i te ua i ni’a i te fenua nei, ’ia fa’ahotu mai te reira i tōna mā’a e tōna sītona i te tau mau nō te sītona.</p>
            <p class="verse"><strong>14</strong> E te Fatu, ’ua fa’aro’o mai ’oe i tā’u nei mau parau ’a parau ai au ē, ’a tu’u mai i te o’e, ’ia fa’a’orehia te ’ati rahi nō te ’o’e ra ; ’e ’ua ’ite au ē, e fa’aro’o mai ’oe i tā’u nei mau parau, ē tae roa mai i teie taime, nō te mea ’ua parau mai na ho’i ’oe ē : Mai te mea e tātarahapa teie nei feiā, e fa’aora vau ia rātou.</p>
            <p class="verse"><strong>15</strong> ’Oia ïa, e te Fatu, ’e tē ’ite nei ’oe ē, ’ua tātarahapa rātou, nō te o’e ’e te ma’i rahi ’e te pohe i tae mai i ni’a ia rātou.</p>
            <p class="verse"><strong>16</strong> ’E i teienei, e te Fatu, ’a fa’afāriu ’ē atu na ’oe i tō ’oe na riri, ’e ’a tāmata fa’ahou ia rātou nō te hi’o e tāvini ānei rātou ia ’oe na ? ’E mai te mea ē ’oia mau roa, e te Fatu, e ti’a ia ’oe i te ha’amaita’i mai ia rātou mai te au i tā ’oe i parau ra.</p>
            <p class="verse"><strong>17</strong> ’E i muri a’era, i te hitu ’ahuru ’e ma ono o te matahiti, ’ua fa’afāriu ’ē atu ra te Fatu i tōna riri i taua feiā ra, ’e ’ua ha’ama’iri ihora i te ua i ni’a i te fenua, ’e nō reira ho’i ’ua fa’ahotu mai ra te fenua i te mā’a i te ’anotau mau nō te mā’a. ’E i muri a’era, ’ua fa’ahotu mai i te sītona i te ’anotau o te sītona ra.</p>
            <p class="verse"><strong>18</strong> ’E inaha, ’ua ’oa’oa ’e ’ua fa’ahanahana te mau ta’ata i te Atua, ’e ’ua ’ī roa te fenua tā’āto’a i te ’oa’oa ; ’e ’aita atu ra rātou i tītau fa’ahou ’ia ha’apohe ia Nephi, ’ua mana’o rā rātou ē, e peropheta rahi ’oia, ’e e ta’ata ho’i nō te Atua, ’e ’ua hōro’ahia mai te mana rahi ’e te ha’amanara’a rahi iāna nō ’ō mai i te Atua ra.</p>
            <p class="verse"><strong>19</strong> ’E inaha, ’aita roa ’o Lehi, tōna taea’e, i hemo ri’i a’e iāna i te parauti’a.</p>
            <p class="verse"><strong>20</strong> ’E nō reira, i muri a’era, ’ua ha’amata ihora te mau ta’ata o Nephi i te manuia fa’ahou i ni’a i te fenua, ’e ’ua ha’amata ihora rātou i te patu i te mau vāhi ano ra, ’e ’ua ha’amata ihora rātou i te tupu rahi ’e ’ua purara a’era, ē tae noa atu ’ua ’ī roa te fenua tā’āto’a, te pae apato’erau ’e te pae apato’a ato’a, mai te miti i te pae nō te tō’o’a o te rā ē tae roa atu i te miti nō te pae nō te hiti’a o te rā.</p>
            <p class="verse"><strong>21</strong> ’E i muri a’era, i te hope’a nō te hitu ’ahuru ’e ma ono o te matahiti ’ua vai noa te hau. ’E ’ua ha’amata a’era te hitu ’ahuru ’e ma hitu o te matahiti ma te hau ; ’e ’ua tupu noa a’era te ’ēkālesia i te rahi i ni’a i te fenua tā’āto’a ; ’e ’ua riro te pae rahi o te mau ta’ata, te mau ’āti Nephi ’e te mau ’āti Lamana ato’a ho’i, ’ei melo nō te ’ēkālesia ; ’e ’ua fāri’i rātou i te hau rahi i ni’a i te fenua ; ’e ’o te hope’a te reira nō te hitu ’ahuru ’e ma hitu o te matahiti.</p>
            <p class="verse"><strong>22</strong> ’E ’oia ato’a ’ua fāri’i rātou i te hau i te hitu ’ahuru ’e ma va’u o te matahiti, maori rā nō te tahi mau mārōra’a ri’i nō ni’a i te mau tufa’a nō te mau ha’api’ira’a tumu i ha’api’ihia e te mau peropheta.</p>
            <p class="verse"><strong>23</strong> ’E i te hitu ’ahuru ’e ma iva o te matahiti ’ua tupu ihora te mārōra’a rahi. ’Āre’a rā i muri a’era, ’ua ha’api’i atu Nephi ’e Lehi ’e tō rāua mau taea’e e rave rahi i te mau ta’ata, ’e ’ua ’ite ho’i rātou i te parau mau nō ni’a i te mau tufa’a nō te mau ha’api’ira’a tumu, nō te mea ’ua fāri’i rātou i te mau heheura’a i te mau mahana ato’a, ’e nō reira ho’i ’ua fa’a’ore rātou i tā rātou mārōra’a i taua iho matahiti ra.</p>
            <p class="verse"><strong>24</strong> ’E i muri a’era, i te va’u ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi, tē vai ra ho’i te tahi feiā ’ōrurehau nō roto mai i te mau ta’ata o Nephi ’o tei ’āmui atu i te mau ’āti Lamana i te tahi mau matahiti nā mua atu, ’e ’o tei rave ho’i i te i’oa o te mau ’āti Lamana i ni’a iho ia rātou, ’e tē vai ato’a ra te tahi mau hua’ai mau nō te mau ’āti Lamana ’o tā rātou ’oia ho’i ’o tā te feiā ’ōrurehau i fa’ati’arepu ’ia riri, ’e nō reira ’ua ha’amata ihora rātou i te ’aro atu i tō rātou mau taea’e.</p>
            <p class="verse"><strong>25</strong> ’E ’ua taparahi rātou i te ta’ata ’e ’ua haru i te tao’a ; ’e i muri iho ’ua ’ōtohe atu ra rātou i roto i te mau mou’a, ’e i roto i te mēdēbara ’e te mau vāhi tāpunira’a, ’e ’ua tāpuni rātou ’ia ’ore rātou ’ia ’iteahia, ’e ’ua haere noa tō rātou pupu i te rahi i te mau mahana ato’a, nō te mea tē vai ra te mau ta’ata ’ōrurehau ’o tei haere mai ia rātou ra.</p>
            <p class="verse"><strong>26</strong> ’E i roto i te hō’ē taime poto, ’oia ïa, i roto i te tahi noa mau matahiti ri’i, ’ua riro rātou ’ei pupu ’eiā haru rahi roa ; ’e ’ua ’imi māite rātou i te mau ’ōpuara’a huna ato’a a Gadianetona ; ’e nō reira ’ua riro rātou ’ei feiā ’eiā haru nā Gadianetona.</p>
            <p class="verse"><strong>27</strong> I teienei, inaha, ’ua fa’atupu teie feiā ’eiā haru i te pe’ape’a rahi, ’oia ïa, i te ha’amoura’a rahi i rotopū i te mau ta’ata o Nephi, ’e i rotopū ato’a i te mau ta’ata o te mau ’āti Lamana.</p>
            <p class="verse"><strong>28</strong> ’E i muri a’era, e mea ti’a roa ’ia fa’a’orehia teie ’ohipa nō te ha’amoura’a ; nō reira ’ua tono atu rātou i te hō’ē nu’u fa’ehau tāne pūai i roto i te mēdēbara ’e i ni’a i te mau mou’a nō te ’imi i teie pupu ta’ata ’eiā haru, ’e ’ia ha’amou ia rātou.</p>
            <p class="verse"><strong>29</strong> Inaha rā, i muri a’era, i taua iho matahiti ra, ’ua tūra’ihia atu rātou i muri i roto i tō rātou iho mau fenua. ’E ’o te hope’a te reira nō te va’u ’ahuru matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>30</strong> ’E i muri a’era, i te ha’amatara’a nō te va’u ’ahuru ’e ma hō’ē o te matahiti ’ua haere fa’ahou atu ra rātou e ’aro i teie pupu ta’ata ’eiā haru, ’e ’ua ha’amou ia rātou e rave rahi ; ’e ’ua ro’o-ato’a-hia rātou i te pohe rahi.</p>
            <p class="verse"><strong>31</strong> ’E ’ua fa’ahepo-fa’ahou-hia rātou ’ia ho’i atu i tō rātou iho mau fenua mai roto mai i te mēdēbara ’e te mau mou’a, nō te rahi o te mau ta’ata ’eiā haru i pārahi haere i roto i te mau mou’a ’e te mēdēbara.</p>
            <p class="verse"><strong>32</strong> ’E i muri a’era, ’o te hope’a ïa o teie matahiti. ’E tē rahi noa atu ra ’e tē pūai noa atu ra te mau ta’ata ’eiā haru, ’e nō reira ho’i ’ua ’aro mai ra rātou i te mau nu’u fa’ehau o te mau ’āti Nephi, ’e tō te mau ’āti Lamana ato’a ; ’e ’ua fa’atae mai ra rātou i te mata’u rahi i ni’a i te mau ta’ata i ni’a i te fenua tā’āto’a nei.</p>
            <p class="verse"><strong>33</strong> ’Oia ïa, ’ua tāho’o atu rātou i te mau tufa’a e rave rahi o te fenua, ’e ’ua fa’atae atu ra i te ha’amoura’a rahi i ni’a ia rātou ; ’oia ïa, ’e ’ua taparahi i te mau ta’ata e rave rahi, ’e ’ua hōpoi tītī atu ra ia vetahi ’ē i roto i te mēdēbara, ’oia ïa, i tā rātou mau vahine ’e tā rātou mau tamari’i.</p>
            <p class="verse"><strong>34</strong> I teienei, nā teie ’ino rahi ’o tei tae mai i ni’a i te mau ta’ata nō tā rātou mau ’ohipa ’ī’ino, i fa’aitoito fa’ahou ia rātou ’ia ha’amana’o i te Fatu tō rātou Atua.</p>
            <p class="verse"><strong>35</strong> ’E ’o te hope’a te reira nō te va’u ’ahuru ’e ma hō’ē o te matahiti nō te fa’aterera’a a te mau ha’avā.</p>
            <p class="verse"><strong>36</strong> ’E i te va’u ’ahuru ’e ma piti o te matahiti ’ua ha’amata fa’ahou rātou i te ha’amo’e i te Fatu tō rātou Atua. ’E i te va’u ’ahuru ’e ma toru o te matahiti, ’ua ha’amata rātou i te pūai i roto i te mau ’ohipa ’ī’ino. ’E i te va’u ’ahuru ’e ma maha o te matahiti, ’aita rātou i fa’atītī’aifaro i tō rātou mau haere’a.</p>
            <p class="verse"><strong>37</strong> ’E i muri a’era, i te va’u ’ahuru ’e ma pae o te matahiti ’ua pūai roa a’era rātou i roto i tō rātou te’ote’o, ’e i roto i tā rātou mau ’ohipa ’ī’ino ; ’e nō reira ’ua ineine fa’ahou rātou nō te ha’amoura’a.</p>
            <p class="verse"><strong>38</strong> ’E ’o te hope’a te reira nō te va’u ’ahuru ’e ma pae o te matahiti.</p>
            <p class="verse">E mea pāpū ’ore, e mea ma’ama’a, ’e e mea ’oi’oi te ta’ata i te rave i te ’ino—’Ua ’avau te Fatu i tōna mau ta’ata—’Ua fa’aauhia te faufa’a ’ore o te ta’ata i te mana o te Atua—I te mahana nō te ha’avāra’a, e fāri’i te ta’ata i te ora mure ’ore ’e ’aore rā i te pohe mure ’ore. Fātata e 6H.M.</p>
            <p class="verse">=== Hel Chapitre 12 ===</p>
            <p class="verse"><strong>1</strong> ’E nō reira e ti’a ia tātou ’ia ’ite i te hape ’e te pāpū ’ore o te ’ā’au o te mau tamari’i a te ta’ata nei ; ’oia ïa, e ’ite ato’a tātou ē, nā roto i tō te Fatu maita’i rahi ’e te fāito ’ore ’ua ha’amaita’i mai ’e ’ua ha’amanuia mai ’oia i te feiā i ti’aturi iāna.</p>
            <p class="verse"><strong>2</strong> ’Oia ïa, ’e tē ’ite ato’a nei tātou ē, i te tau i ha’amanuia mai ai ’oia i tōna mau ta’ata, ’oia ïa, i te fa’arahira’a i tā tō rātou mau ’āua, tā rātou mau nana māmoe ’e tā rātou mau nana pua’atoro, ’e te ’auro, ’e te ’ārio, ’e te mau mea maitata’i ato’a i tō rātou mau huru ato’a ra ; ’e i te fa’aorara’a ia rātou, ’e te ’īritira’a mai ia rātou i rāpae i te rima o tō rātou mau ’enemi ; i te ha’amarūra’a i te ’ā’au o tō rātou mau ’enemi ’ia ’ore rātou ’ia ’aro mai ia rātou ; ’oia ïa, i te ravera’a i te mau mea ato’a e maita’i ai ’e e ’oa’oa ai tōna mau ta’ata ; ’oia ïa, ’o te tau teie e fa’a’eta’eta ai rātou i tō rātou ’ā’au, ’e e ha’amo’e ai i te Fatu tō rātou Atua, ’e ’a ta’ata’ahi noa ai i Tei Mo’a i raro a’e i tō rātou ’āvae—’oia ïa, ’e te tumu nō te reira nō tō rātou ïa fa’aeara’a maita’i, ’e tō rātou mau manuia rahi.</p>
            <p class="verse"><strong>3</strong> ’E nō reira tē ’ite ato’a nei tātou ē, ’ia ’ore te Fatu ’ia tā’iri i tōna mau ta’ata i te mau ’ati e rave rahi ; ’oia ïa, ’ia ’ore ’oia ’ia fa’atae mai i te pohe ’e te mata’u i ni’a ia rātou, ’e te o’e ’e te mau huru ma’i rahi ato’a ra, ’aita roa rātou e ha’amana’o iāna.</p>
            <p class="verse"><strong>4</strong> ’Auē ho’i te ma’ama’a ē, ’auē ho’i te faufa’a ’ore ē, ’auē ho’i te ’ino ē, ’e te huru diabolo, ’e te ’oi’oi i te rave i te mau ’ohipa ’ī’ino, ’e te tāere i te rave i te ’ohipa maita’i, o te mau tamari’i a te ta’ata nei ; ’oia ïa, ’auē ho’i tō rātou ’oi’oi i te fa’aro’o i te mau parau a te diabolo, ’e i te tu’u i tō rātou ’ā’au i ni’a i te mau mea faufa’a ’ore nō teie nei ao !</p>
            <p class="verse"><strong>5</strong> ’Oia ïa, ’auē ho’i te ’oi’oi i te fa’ateiteihia i roto i te te’ote’o ; ’oia ïa, ’auē ho’i te ’oi’oi i te fa’aahaaha, ’e i te rave i te mau huru ’ohipa ’ī’ino ato’a ra ; e ’auē ho’i tō rātou tāere i te ha’amana’o i te Fatu tō rātou Atua, ’e i te fa’aro’o i tāna mau a’ora’a, ’oia ïa, ’auē ho’i te tāere i te haere nā te mau haere’a o te pa’ari ra !</p>
            <p class="verse"><strong>6</strong> Inaha, ’aita rātou i hina’aro i te Fatu tō rātou Atua, ’o tei hāmani ia rātou, ’ia fa’atere ’e ’ia ari’i i ni’a a’e ia rātou ; noa atu ā tōna maita’i rahi ’e tōna aroha ia rātou ; ’ua ha’afaufa’a ’ore rātou i tāna mau a’ora’a, ’e ’aita rātou i hina’aro ’ia riro ’oia ’ei arata’i nō rātou.</p>
            <p class="verse"><strong>7</strong> ’Auē ho’i te rahi o te faufa’a ’ore o te mau tamari’i a te ta’ata nei ; ’oia ïa, noa atu e mea iti a’e rātou i te repo puehu o te fenua.</p>
            <p class="verse"><strong>8</strong> Inaha ho’i, e haere te repo puehu o te fenua i terā vāhi ’e i terā vāhi, ē tae noa atu i te fa’ata’a-’ē-ra’a, ’ia au te fa’auera’a a tō tātou Atua mure ’ore rahi.</p>
            <p class="verse"><strong>9</strong> ’Oia ïa, inaha, i tōna reo e rurutaina ai ’e e ’āueue ai te mau ’āivi ’e te mau mou’a.</p>
            <p class="verse"><strong>10</strong> ’E nā roto i te mana o tōna reo e pararī rātou, ’e ’a riro ai ’ei fenua pāpū, ’oia ïa mai te peho ra te huru.</p>
            <p class="verse"><strong>11</strong> ’Oia ïa, nā roto i te mana o tōna reo, e ’āueue te fenua ato’a nei.</p>
            <p class="verse"><strong>12</strong> ’Oia ïa, nā roto i te mana o tōna reo, e ’āueue noa te mau niu ’ōfa’i, ē tae noa atu i roto roa.</p>
            <p class="verse"><strong>13</strong> ’Oia ïa, ’e ’ia parau atu ’oia i te fenua nei—’A fa’anu’u—’ua fa’anu’uhia ïa te reira.</p>
            <p class="verse"><strong>14</strong> ’Oia ïa, ’ia parau atu ’oia i te fenua nei—’A ho’i atu ’oe i muri, ’e ’ia fa’aroahia te mahana nō te mau hora e rave rahi—e nā-reira-hia ïa.</p>
            <p class="verse"><strong>15</strong> ’E nō reira, mai te au i tāna parau, ’ua ho’i te fenua i muri, ’e ’ua au atu ra i te mana’o o te ta’ata nei ē, ’ua fa’aea noa te mahana ; ’oia ïa, ’e inaha, e parau mau te reira ; ’oia mau roa ’o te fenua tei fa’anu’u, e ’ere te mahana.</p>
            <p class="verse"><strong>16</strong> ’E inaha, ’oia ato’a, mai te mea e parau atu ’oia i te mau pape rahi o te moana hōhonu—’ia marō ’oe—e nā-reira-hia ïa.</p>
            <p class="verse"><strong>17</strong> Inaha, mai te mea e parau atu ’oia i teie nei mou’a—’ia ’āfa’ihia ’oe i ni’a, ’e ’ia haere mai ’e ’ia ma’iri ho’i i ni’a i terā ’oire ’e ’ia tāpo’ihia te reira—inaha, e nā-reira-hia ïa.</p>
            <p class="verse"><strong>18</strong> ’E inaha, mai te mea e huna te hō’ē ta’ata i te tao’a rahi i roto i te repo, ’e ’ia parau mai te Fatu ē—’ia ’anatemahia te reira, nō te mau ’ohipa ’ī’ino a te ta’ata i huna i te reira, inaha, e ’anatemahia te reira.</p>
            <p class="verse"><strong>19</strong> ’E mai te mea e parau mai te Fatu ē—’ia ’anatemahia ’oe, ’ia ’ore te ta’ata ’ia ’ite ia ’oe mai teie nei taime ē a muri noa atu—inaha, e ’ore roa te ta’ata e ’ite fa’ahou i te reira ē a muri noa atu.</p>
            <p class="verse"><strong>20</strong> ’E inaha, mai te mea e parau mai te Fatu i te hō’ē ta’ata ē—Nō tā ’oe mau ’ohipa ’ī’ino, e ’anatemahia ’oe ē a muri noa atu—e nā-reira-hia ïa.</p>
            <p class="verse"><strong>21</strong> ’E mai te mea e parau mai te Fatu ē—Nō tā ’oe mau ’ohipa ’ī’ino, e tāpū-’ē-hia ’oe mai mua atu i tō’u nei aro—e fa’atupu mau iho ā ’oia i te reira.</p>
            <p class="verse"><strong>22</strong> E ’ati ho’i tōna ’o tāna e parau atu i te reira, ’e e tupu ho’i te reira iāna ’o tē rave i te mau ’ohipa ’ī’ino, ’e ’aita roa ’oia e fa’aorahia ; nō reira, ’o teie te tumu i a’ohia ai te parau nō te tātarahapara’a, ’ia ti’a i te mau ta’ata ’ia fa’aorahia.</p>
            <p class="verse"><strong>23</strong> Nō reira, e ao tō rātou ’o tē tātarahapa ’e ’o tē ha’apa’o i te reo o te Fatu tō rātou Atua ; ’e ’o rātou ho’i teie ’o tē fa’aorahia.</p>
            <p class="verse"><strong>24</strong> ’E ’ia fa’ati’a mai te Atua, nā roto i tōna ra ’īra’a rahi, ’ia arata’ihia te mau ta’ata i te tātarahapara’a ’e i te mau ’ohipa maitata’i, ’ia ti’a ia rātou ’ia fa’aho’ihia i raro a’e i te maita’i nō te maita’i, mai te au i tā rātou ra mau ’ohipa.</p>
            <p class="verse"><strong>25</strong> ’E ’ua hina’aro vau i te mau ta’ata ato’a ’ia fa’aorahia. ’Āre’a rā ’ua tai’o tātou ē, ’ia tae i te mahana hope’a tē vai ra te tahi pae ’o tē hurihia i rāpae, ’oia ïa, ’o tē hurihia i rāpae mai mua mai i te aro o te Fatu.</p>
            <p class="verse"><strong>26</strong> ’Oia ïa, ’o tē tu’uhia i te vāhi nō te mamae hope ’ore, nō te fa’atupu i te mau parau e parau nei ē : ’O rātou ’o tei rave i te ’ohipa maita’i ra, e fāri’i ïa i te ora mure ’ore ; ’e ’o rātou ’o tei rave i te ’ohipa ’ino ra, e fāri’i ïa i te pohe mure ’ore. ’E ’ua nā-reira-hia. ’Āmene.</p>
            <p class="verse">Te parau tohu a Samuela, te ’āti Lamana, i te mau ’āti Nephi.</p>
            <p class="verse">=== Hel Chapitre 13 ===</p>
            <p class="verse"><strong>1</strong> ’E i muri a’era, i te va’u ’ahuru ’e ma ono o te matahiti, ’ua vai noa ā te mau ’āti Nephi i roto i te parauti’a ’ore, ’oia ïa, i roto i te parauti’a ’ore rahi, ’āre’a te mau ’āti Lamana ra tē ha’apa’o maita’i noa ra ïa rātou i te mau fa’auera’a a te Atua, mai te au i te ture a Mose ra.</p>
            <p class="verse"><strong>2</strong> ’E i muri a’era, i teie nei matahiti tē vai ra te hō’ē ta’ata ’o Samuela, e ’āti Lamana ’oia, ’e ’ua haere mai ra ’oia i te fenua ra nō Zarahemela, ’e ’ua ha’amata ihora i te a’o atu i te mau ta’ata. ’E i muri a’era, ’ua a’o atu ’oia i te mau mahana e rave rahi i te parau nō te tātarahapara’a i te mau ta’ata, ’e ’ua ti’avaru atu rātou iāna i rāpae, ’e ’ua fātata roa ’oia i te ho’i atu i tōna ihora fenua.</p>
            <p class="verse"><strong>3</strong> Inaha rā, ’ua tae mai ra te reo o te Fatu iāna ra, ’ia ho’i fa’ahou atu ’oia, ’e ’ia tohu atu i te mau ta’ata i te mea ’o tē tae mai i roto i tōna ra ’ā’au.</p>
            <p class="verse"><strong>4</strong> ’E i muri a’era, ’aita roa rātou i fa’ati’a ’ia tomo mai ’oia i roto i te ’oire ; nō reira ’ua haere atu ra ’oia ’e ’ua pa’uma atu ra i ni’a i te patu o te ’oire, ’e ’ua fa’atoro atu ra i tōna rima ’e ’ua pi’i atu ra ma te reo pūai, ’e ’ua tohu ihora i te mau ta’ata i te mau mea tā te Fatu i tu’u mai i roto i tōna ra ’ā’au.</p>
            <p class="verse"><strong>5</strong> ’E ’ua parau atu ra ’oia ia rātou : Inaha, tē parau atu nei au, ’o Samuela, te ’āti Lamana, ’ia ’outou i te mau parau a te Fatu ’o tāna i tu’u mai i roto i tō’u nei ’ā’au ; ’e inaha, ’ua tu’u mai ’oia i te reira i roto i tō’u nei ’ā’au nō te parau atu i teie nei feiā ē, tē tautau nei te ’o’e nō te parauti’a i ni’a i teie nei feiā ; e ’ore e ma’iri te mau matahiti e maha hānere ra, e ma’iri mai ai te ’o’e nō te parauti’a i ni’a i teie nei feiā.</p>
            <p class="verse"><strong>6</strong> ’Oia mau, tē vai atu ra te pohe rahi e tae mai i ni’a i teie nei feiā, ’e e tae mai iho ā te reira i ni’a i teie nei feiā, ’e ’aita atu e rāve’a e ora ai teie nei feiā, maori rā nā roto i te tātarahapara’a ’e te fa’aro’o i te Fatu ra ia Iesu Mesia, ’o tē haere mai iho ā i roto i te ao nei, ’e ’o tē fāri’i i te ’ati nō te mau mea e rave rahi, ’e ’o tē taparahihia nō tōna ra mau ta’ata.</p>
            <p class="verse"><strong>7</strong> ’E inaha, nā te hō’ē melahi a te Fatu i fa’a’ite mai i te reira iā’u nei, ’e ’ua fa’atae mai ’oia i te mau parau ’oa’oa i tō’u nei vārua. ’E inaha, ’ua tonohia mai au ia ’outou na nō te fa’a’ite ato’a atu ho’i ia ’outou, ’ia roa’a ia ’outou te mau parau ’oa’oa ; inaha rā, ’aita roa ’outou i fāri’i mai iā’u.</p>
            <p class="verse"><strong>8</strong> Nō reira, tē nā ’ō mai ra te Fatu : Nō te ’eta’eta o te ’ā’au o te mau ta’ata o te mau ’āti Nephi, e rave ’ē atu vau i tā’u nei parau mai ia rātou, ’e e fa’aātea ’ē atu vau i tō’u Vārua ia rātou, ’e e ’ore roa vau e fa’a’oroma’i ā ia rātou, ’e e fa’afāriu vau i te ’ā’au o tō rātou mau taea’e ’ia ’ino’ino mai ia rātou, maori rā ’ia tātarahapa rātou.</p>
            <p class="verse"><strong>9</strong> ’E e ’ore e ma’iri te maha hānere matahiti, e fa’ati’a vau ’ia tā’irihia rātou ; ’oia ïa, e tāho’o vau ia rātou i te ’o’e ’e te o’e ’e te mau ma’i rahi.</p>
            <p class="verse"><strong>10</strong> ’Oia ïa, e tāho’o vau ia rātou i roto i tō’u riri ’ū’ana, ’e tē vai ra te tahi pae o tō ’outou mau ’enemi nō te maha o te u’i ’o tē ora noa nō te ’ite atu i tō ’outou ha’amou-roa-ra’a-hia ; ’e e tupu mau iho ā teie, maori rā ’ia tātarahapa ’outou, tē nā reira mai ra te Fatu ; ’e nā tō te maha o te u’i e tāho’o ia ’outou ’ia ha’amou-roa-hia.</p>
            <p class="verse"><strong>11</strong> ’Āre’a rā, mai te mea e tātarahapa ’outou ma te fāriu mai i te Fatu ra i tō ’outou Atua, e fa’afāriu ’ē atu ïa vau i tō’u riri, tē nā reira mai ra te Fatu ; ’oia ïa, tē nā ’ō mai ra te Fatu : E ao tō rātou ’o tē tātarahapa ’e ’o tē fāriu mai iā’u ra, ’āre’a rā e ’ati tōna ’o tē ’ore e tātarahapa.</p>
            <p class="verse"><strong>12</strong> ’Oia ïa, ’auē ho’i tō teie nei ’oire rahi o Zarahemela ; inaha ho’i, nō te feiā parauti’a i roto ra i fa’ahereherehia ai te reira ; ’oia ïa, tē nā ’ō mai ra te Fatu, ’auē ho’i tō teie nei ’oire rahi nō te mea tē ’ite nei au ē, tē vai nei e rave rahi, ’oia ïa, te pae rahi o teie nei ’oire rahi, ’o tē fa’a’eta’eta i tō rātou ’ā’au i mua iā’u nei, tē nā reira mai ra te Fatu.</p>
            <p class="verse"><strong>13</strong> ’Āre’a rā e ao tō rātou ’o tē tātarahapa, ’e ’o rātou ho’i tā’u e fa’aora. Inaha rā, ’āhiri ho’i ’aita e feiā parauti’a i roto i teie nei ’oire rahi, inaha, ’ua riro ïa vau i te ha’ama’iri mai i te auahi mai ni’a mai i te ra’i nō te ha’amou i te reira.</p>
            <p class="verse"><strong>14</strong> Inaha rā, nō te ta’ata parauti’a i fa’ahereherehia ai te reira. Inaha rā, tē vai ra te taime, tē nā reira mai ra te Fatu, ’ia tīahi ’ē atu ’outou i te feiā parauti’a mai rotopū atu ia ’outou, i reira ’ua ineine ’outou nō te pohe, ’oia ïa, e ’ati tō teie nei ’oire rahi, nō te mau ’ohipa ’ī’ino ’e te mau ’ohipa vi’ivi’i i roto i taua ’oire ra.</p>
            <p class="verse"><strong>15</strong> ’Oia ïa, e ’ati tō taua ’oire ra nō Gideona, nō te mau ’ohipa ’ī’ino ’e te mau ’ohipa vi’ivi’i i roto i taua ’oire ra.</p>
            <p class="verse"><strong>16</strong> ’Oia ïa, e ’ati tō te mau ’oire ato’a o te mau ’āti Nephi ē ’ati noa a’e te fenua, nō te mau ’ohipa ’ī’ino ’e te mau ’ohipa vi’ivi’i i roto i taua mau ’oire ra.</p>
            <p class="verse"><strong>17</strong> ’E inaha, e tae mai te ’anatemara’a i ni’a i te fenua, tē nā reira mai ra te Fatu Sabaota, nō te mau ta’ata i ni’a i te fenua nei ; ’oia ïa, nō tā rātou mau ’ohipa ’ī’ino ’e tā rātou mau ’ohipa vi’ivi’i.</p>
            <p class="verse"><strong>18</strong> ’E i muri a’era, tē nā ’ō mai ra te Fatu Sabaota, ’oia ïa, tō tātou Atua rahi mau, ’o tē huna i te mau tao’a rahi i roto i te repo, e ’ore roa ïa te reira e ’itea-fa’ahou-hia iāna, nō te ’anatemara’a rahi i ni’a i te fenua, maori rā ’ia riro ’oia ’ei ta’ata parauti’a ’e ’ia huna ’oia i te reira i te Fatu ra.</p>
            <p class="verse"><strong>19</strong> Tē nā ’ō mai ra ho’i te Fatu, ’o tō’u ïa hina’aro ’ia huna rātou i tā rātou mau tao’a rahi nō’u nei ; ’e ’ia ’anatemahia rātou ’o tē ’ore e huna i tā rātou mau tao’a rahi nō’u nei ; ’e ’aita ho’i e ta’ata e huna i tā rātou mau tao’a rahi nō’u nei ; maori rā, ’o te ta’ata parauti’a ; ’e ’o ’oia ’o tē ’ore e huna i tāna mau tao’a rahi nō’u nei, e ’anatemahia ïa ’oia, ’e te tao’a rahi ato’a, ’e ’aita roa te hō’ē e fa’aorahia nō te ’anatemara’a i fa’ataehia i ni’a i te fenua nei.</p>
            <p class="verse"><strong>20</strong> ’E tē vai ra te mahana e huna ’ē atu ai rātou i tā rātou mau tao’a rahi, nō te mea ’ua ha’amau rātou i tō rātou ’ā’au i ni’a i te mau tao’a rahi ; ’e nō te mea ’ua ha’amau rātou i tō rātou ’ā’au i ni’a i tā rātou mau tao’a rahi, ’e ’a huna ’ē atu ai i tā rātou mau tao’a rahi, ’ia horo atu ai rātou nā mua i tō rātou ra mau ’enemi ; nō te mea ’aita rātou e huna i te reira nō’u nei, e ’anatemahia rātou ’e tā rātou ato’a mau tao’a rahi ; ’e i taua mahana ra e tā’irihia ai rātou, tē nā reira mai ra te Fatu.</p>
            <p class="verse"><strong>21</strong> Hi’o mai ’outou te mau ta’ata o teie nei ’oire rahi, ’e ’a ha’apa’o mai i tā’u nei mau parau ; ’oia ïa, ’a ha’apa’o i te mau parau ’o tā te Fatu i parau mai ; inaha ho’i, ’ua parau mai ’oia ē, ’ua ’anatemahia ’outou nō tā ’outou mau tao’a rahi, ’e ’ua ’anatema-ato’a-hia tā ’outou mau tao’a rahi, nō te mea ’ua ha’amau ’outou i tō ’outou ’ā’au i ni’a i te reira, ’e ’aita ho’i i ha’apa’o i te mau parau a tei hōro’a mai i te reira ia ’outou na.</p>
            <p class="verse"><strong>22</strong> ’Aita ’outou i ha’amana’o i te Fatu ra i tō ’outou Atua i roto i te mau mea ’o tāna i ha’amaita’i mai ia ’outou na, ’āre’a rā ’ua ha’amana’o noa ’outou i tā ’outou mau tao’a rahi, ’e ’aita i ha’amāuruuru i te Fatu ra i tō ’outou Atua nō te reira ; ’oia ïa, ’aita tō ’outou ’ā’au e tītau nei i te Fatu, ’āre’a rā tē rahi ra te te’ote’o, te fa’aahaaha, te fa’arahi-atu-ā-ra’a, te fe’i’i, te mārōra’a, te tāiroiro, te hāmani ’ino, te taparahira’a ta’ata, ’e te mau huru ’ohipa ’ī’ino ato’a ra.</p>
            <p class="verse"><strong>23</strong> Nō te reira ho’i te Fatu te Atua i fa’atae mai ai i te ’anatemara’a i ni’a iho i te fenua nei, ’e i ni’a ato’a iho i tā ’outou mau tao’a rahi, nō tā ’outou ïa mau ’ohipa ’ī’ino.</p>
            <p class="verse"><strong>24</strong> ’Oia ïa, e ’ati tō teie nei feiā, nō teie tau i taehia mai nei, ’e ’ua tīahi ’ē atu ’outou i te mau peropheta, ’e ’ua vahavaha atu ia rātou, ’e ’ua pēhi atu ia rātou i te ’ōfa’i, ’e ’ua taparahi atu ia rātou, ’e ’ua rave i te mau huru ’ohipa ’ī’ino ato’a i ni’a ia rātou, mai tā rātou i nā reira i te ’anotau tahito ra.</p>
            <p class="verse"><strong>25</strong> ’E i teienei, ’ia paraparau ’outou, e nā ’ō ïa ’outou ē : ’Āhiri tō mātou mau mahana i riro na mai te mau mahana o tō mātou mau metua i tahito ra, e’ita paha ïa mātou e taparahi i te mau peropheta ; ’e e’ita paha ïa mātou e pēhi ia rātou i te ’ōfa’i, ’e e’ita paha ïa mātou e tīahi atu ia rātou i rāpae.</p>
            <p class="verse"><strong>26</strong> Inaha, e mea ’ino roa atu ’outou ia rātou ; mai te Fatu e ora ra, ’āhiri ē haere mai te hō’ē peropheta i rotopū ia ’outou na ma te a’o mai ia ’outou i te parau a te Fatu, ’o tē fa’a’ite pāpū mai ia ’outou i tā ’outou mau hara ’e tā ’outou mau ’ohipa ’ī’ino, e tupu ïa tō ’outou riri iāna, ’e e tīahi ’ē atu ’outou iāna ma te ’imi i te rāve’a ’ia pohe ’oia ; ’oia ïa, e riro ho’i ’outou i te parau ē, e peropheta ha’avare ’oia, ’e e ta’ata hara ’oia, ’e nō te diabolo ’oia, nō te mea ’ua fa’a’ite pāpū mai ’oia ē, e ’ohipa ’ino ana’e tā ’outou.</p>
            <p class="verse"><strong>27</strong> Inaha rā, mai te mea e haere mai te hō’ē ta’ata i rotopū ia ’outou na, e riro ïa ’outou i te parau ē : ’A rave i teie, e ’ere ïa i te mea ’ino ; ’a rave i terā, ’e ’aita ’outou e fa’autu’ahia ; ’oia ïa, e riro ho’i ’oia i te parau mai ē : ’A haere noa nā roto i te te’ote’o o tō ’outou iho ’ā’au ; ’oia ïa, ’a haere noa nā roto i te te’ote’o o tō ’outou mata, ’e ’a rave noa i te hina’aro o tō ’outou ’ā’au—’e mai te mea e haere mai te hō’ē ta’ata i rotopū ia ’outou ma te parau mai i te reira, e fāri’i ïa ’outou iāna, ma te parau ē, e peropheta ’oia.</p>
            <p class="verse"><strong>28</strong> ’Oia ïa, e fa’ateitei ’outou iāna, ’e e ’ōpere ’outou i tā ’outou tao’a iāna ; e hōro’a atu ’outou i te tahi tufa’a nō tā ’outou ’auro ’e te ’ārio nāna, ’e e fa’a’ahu ’outou iāna i te ’ahu moni rahi ; ’e nō te mea tē parau mai ra ’oia i te mau parau tāvaimanino ia ’outou, ’e tē parau mai ra ’oia ē, ’ua maita’i tātou, ’e nō reira ’aita atu ra ’outou i ’ite i te hapa i roto iāna ra.</p>
            <p class="verse"><strong>29</strong> ’Auē ho’i ’outou e te u’i parauti’a ’ore ’e te ha’api’o ē ; ’o ’outou e te feiā ’ā’au pa’ari ’e te feiā ’ā’au ’eta’eta, e aha ïa te maorora’a ’o tā ’outou i mana’o ē, e fa’a’oroma’i noa te Fatu ia ’outou na ? ’Oia ïa, e aha ïa te maorora’a tā ’outou i ’ōpua ’ia vaiiho noa ia ’outou ’ia arata’ihia e te feiā arata’i ma’ama’a ’e te matapō ra ? ’Oia ïa, e aha ïa te maorora’a tā ’outou i hina’aro nō te mā’iti ’ia fa’aea noa i roto i te pōiri ’e ’eiaha i roto i te māramarama ?</p>
            <p class="verse"><strong>30</strong> ’Oia ïa, inaha, ’ua tupu a’ena te riri o te Fatu ia ’outou na ; inaha, ’ua ’anatema ’oia i te fenua nō tā ’outou mau ’ohipa ’ī’ino.</p>
            <p class="verse"><strong>31</strong> ’E inaha, e tae mai te taime e ’anatema ai ’oia i tā ’outou mau tao’a rahi, ’e e mahere ’ē noa atu te reira ia ’outou, ’e ’aita atu ra e ti’a ia ’outou ’ia tāpe’a noa i te reira ; ’e i te mau mahana nō tō ’outou vevera’a, e ’ore roa e ti’a ia ’outou ’ia tāpe’a noa i te reira.</p>
            <p class="verse"><strong>32</strong> ’E i te mau mahana nō tō ’outou vevera’a, e ti’aoro atu ’outou i te Fatu ; ’e e faufa’a ’ore tā ’outou ra ti’aorora’a, nō te mea ’ua tae a’ena mai tō ’outou fa’aanora’a i ni’a ia ’outou, ’e ’ua pāpū maita’i tō ’outou ha’amoura’a ; ’e i reira ’outou e ’oto ai ’e e ’auē ai i taua mahana ra, tē nā reira mai ra te Fatu Sabaota ra. ’E i reira ho’i ’outou e ’oto ai, ’e e parau mai ai ē :</p>
            <p class="verse"><strong>33</strong> ’Āhiri vau i tātarahapa na, ’e ’āhiri ’aita vau i taparahi na i te mau peropheta, ’e i pēhi ia rātou i te ’ōfa’i ra, ’e i tīahi ’ē atu ia rātou. ’Oia ïa, i taua mahana ra, e riro ai ’outou i te parau mai ē : ’Āhiri tātou i ha’amana’o na i te Fatu i tō tātou Atua i te mahana ’oia i hōro’a mai ai i tā tātou mau tao’a rahi, ’aita ïa te reira i riro ’ei mea mahere noa ’e mo’e atu ai ia tātou nei ; inaha ho’i, ’ua reva ’ē roa tā tātou ra mau tao’a ia tātou nei.</p>
            <p class="verse"><strong>34</strong> Inaha, ’ia ha’apae tātou i te mauha’a rave ’ohipa i teie nei vāhi, e ananahi ’ua mo’e roa te reira ; ’e inaha, ’ua rave-’ē-hia tā tātou mau ’o’e ia tātou i te mahana i ’imi ai tātou i te reira nō te ’arora’a.</p>
            <p class="verse"><strong>35</strong> ’Oia ïa, ’ua huna tātou i tā tātou mau tao’a rahi ’e ’ua rave-’ē-hia atu te reira ia tātou nei, nō te ’anatemara’a i tae mai i ni’a i te fenua nei.</p>
            <p class="verse"><strong>36</strong> ’Āhiri ho’i tātou i tātarahapa i te mahana i tae mai ai te parau a te Fatu ia tātou nei ; inaha ho’i, ’ua ’anatemahia te fenua nei, ’e ’ua riro te mau mea ato’a ’ei mea mahere noa, ’e ’aita roa e ti’a ia tātou ’ia tāpe’a noa mai i te reira.</p>
            <p class="verse"><strong>37</strong> Inaha, ’ua ha’a’atihia tātou e te mau demoni, ’oia ïa, ’ua ha’a’atihia tātou e te mau melahi a te diabolo ’o tei tītau ’ia ha’amou i tō tātou vārua. Inaha, ’ua rahi roa tā tātou mau ’ohipa ’ī’ino. E te Fatu, ’aita ānei e ti’a ia ’oe ’ia fa’afāriu ’ē atu i tō ’oe riri ia mātou nei ? ’E nā reira ho’i ’outou i te parau i taua mahana ra.</p>
            <p class="verse"><strong>38</strong> Inaha rā, ’ua ma’iri tō ’outou mau mahana tāmatara’a ; ’ua fa’atāere noa ’outou i te mahana nō tō ’outou fa’aorara’a e tae roa ’ua tāere roa, ’e ’ua pāpū tō ’outou pohe ; ’oia ïa, ’e ’ua tītau noa ’outou i te tā’āto’ara’a o te mau mahana nō tō ’outou orara’a i te mau mea ’o tē ’ore e noa’a ia ’outou ; ’e ’ua tītau ’outou i te ’oa’oa nā roto i te ravera’a i te mau ’ohipa ’ī’ino, ’e ’aita ho’i te reira i au i te huru nō taua parauti’a nei i roto i tō tātou Upo’o Fa’atere mure ’ore rahi.</p>
            <p class="verse"><strong>39</strong> E te mau ta’ata nō teie nei fenua ē, ’ia fa’aro’o mai ’outou i tā’u nei mau parau ! ’E tē pure nei au ’ia fa’afāriu-’ē-hia atu te riri o te Fatu ia ’outou na, ’e ’ia tātarahapa ’outou ’e ’ia fa’aorahia.</p>
            <p class="verse">’Ua tohu Samuela nō ni’a i te māramarama i te pō ’e nō ni’a i te hō’ē feti’a ’āpī i te taime nō te fānaura’a o te Mesia—’Ua fa’aora te Mesia i te ta’ata nei mai roto mai i te pohe pae tino ’e te pohe pae vārua—Te mau tāpa’o nō tōna pohera’a, ’oia ho’i, e toru mahana i roto i te pōiri, te ’afāra’a o te mau mato, ’e te ’ārepurepu rahi o te nātura. Fātata 6H.M.</p>
            <p class="verse">=== Hel Chapitre 14 ===</p>
            <p class="verse"><strong>1</strong> ’E i teienei, i muri a’era, ’ua tohu Samuela, te ’āti Lamana, i te tahi atu ā mau mea e rave rahi ’o tē ’ore e ti’a ’ia pāpa’ihia.</p>
            <p class="verse"><strong>2</strong> ’E inaha, ’ua nā ’ō atu ra ’oia ia rātou : Inaha, e fa’a’ite atu vau i te hō’ē tāpa’o ia ’outou na ; i roto e pae matahiti toe, ’e inaha, ’ei reira te Tamaiti a te Atua e tae mai ai nō te fa’aora i te mau ta’ata ato’a ’o tē ti’aturi i tōna ra i’oa.</p>
            <p class="verse"><strong>3</strong> ’E inaha, ’o teie te tāpa’o tā’u e fa’a’ite atu ia ’outou nō te taime nō tōna taera’a mai ; inaha ho’i, e ’itehia te mau māramarama rahi i ni’a i te ra’i, ’e nō reira ho’i i te ru’i nā mua ’oia e tae mai ai ’aita roa ïa e pōiri, ’e nō reira ho’i ’ua riro te reira i te ta’ata nei mai te mea ra ē, tē vai noa ra te mahana.</p>
            <p class="verse"><strong>4</strong> Nō reira, e ’itehia te hō’ē mahana ’e te hō’ē pō ’e te hō’ē mahana, mai te mea ra ē, e ’itehia te hō’ē mahana ’e ’aita e pō ; ’e e riro ïa teie ’ei tāpa’o nā ’outou ; ’e e ’ite ho’i ’outou i te hitira’a mai o te mahana ’e tōna ato’a ma’irira’a i raro ; nō reira e ’ite pāpū ai rātou ē, tē vai ra e piti mahana e hō’ē pō ; ’āre’a rā e’ita te pō e ha’apōirihia ; ’e ’o te pō ho’i ïa nā mua ’oia e fānauhia mai ai.</p>
            <p class="verse"><strong>5</strong> ’E inaha, e hiti mai te hō’ē feti’a ’āpī, ’e ’aita ā ho’i ’outou i ’ite atu ra i te hō’ē mai te reira te huru ; e riro ato’a teie ’ei tāpa’o nā ’outou.</p>
            <p class="verse"><strong>6</strong> ’E inaha, e ’ere ’o teie ana’e iho, tē vai atu ra e rave rahi atu ā mau tāpa’o ’e mau ’ohipa ’ūmerehia tē ’itea i ni’a i te ra’i.</p>
            <p class="verse"><strong>7</strong> ’E i muri a’era, e māere ’outou, ’e e ’ūmere ho’i, ’e nō reira ho’i e ma’iri ’outou i raro i te repo.</p>
            <p class="verse"><strong>8</strong> ’E i muri a’era, ’o rātou ’o tē ti’aturi i te Tamaiti a te Atua ra, ’o rātou ato’a ïa ’o tē fāri’i i te ora mure ’ore.</p>
            <p class="verse"><strong>9</strong> ’E inaha, ’ua nā reira mai te Fatu i te fa’aue mai iā’u nā roto i te vaha o tāna ra melahi, ’ia haere mai au ’e ’ia fa’a’ite atu i teie mea ia ’outou na ; ’oia ïa, ’ua fa’aue mai ’oia iā’u ’ia tohu atu vau i teie mau mea ia ’outou na ; ’oia ïa, ’ua nā ’ō mai ’oia iā’u ē : ’A ti’aoro atu i teie mau ta’ata, ’a tātarahapa ’e ’a fa’aineine i te ’ē’a o te Fatu.</p>
            <p class="verse"><strong>10</strong> ’E i teienei, nō te mea e ’āti Lamana vau, ’e ’ua fa’a’ite atu vau ia ’outou i te mau parau tā te Fatu i fa’aue mai iā’u ra, ’e nō te mea ho’i e fa’ahapara’a pūai te reira ia ’outou, ’ua riri ’outou iā’u ’e ’ua tītau ’ia taparahi iā’u, ’e ’ua tīahi ’ē atu iā’u mai rotopū atu ia ’outou na.</p>
            <p class="verse"><strong>11</strong> ’E e fa’aro’o mai ’outou i tā’u nei mau parau, ’e ’o teie ho’i te tumu vau i tae mai ai i ni’a i te mau patu nō teie nei ’oire, ’ia fa’aro’o ’outou ’e ’ia ’ite ho’i ’outou i te mau ha’avāra’a a te Atua ’o tē tīa’i nei ia ’outou nō tā ’outou mau ’ohipa ’ī’ino, ’e ’ia ’ite ato’a ’outou i te mau tītaura’a nō te tātarahapara’a.</p>
            <p class="verse"><strong>12</strong> ’E ’ia ’ite ato’a ’outou i te taera’a mai o Iesu Mesia, te Tamaiti a te Atua, te Metua nō te ra’i ’e nō te fenua nei, ’o Tei Hamani i te mau mea ato’a ra mai te mātāmua mai ā ; ’e ’ia ’ite ’outou i te mau tāpa’o nō tōna taera’a mai, ’e ’ia ti’a ia ’outou ’ia ti’aturi i tōna ra i’oa.</p>
            <p class="verse"><strong>13</strong> ’E mai te mea e ti’aturi ’outou i tōna ra i’oa, e tātarahapa ïa ’outou i tā ’outou mau hara ato’a, ’ia ti’a ia ’outou ’ia fāri’i i te ha’amatarara’a nō te reira nā roto i tōna ra mau maita’i rahi.</p>
            <p class="verse"><strong>14</strong> ’E inaha, e fa’a’ite fa’ahou atu vau i te tahi atu ā tāpa’o ia ’outou ; ’oia ïa, te tāpa’o nō tōna pohera’a.</p>
            <p class="verse"><strong>15</strong> Inaha ho’i, e mea ti’a roa iāna ’ia pohe ’ia ti’a i te fa’aorara’a ’ia tae mai ; ’oia ïa, e mea ti’a roa ’e ’ua tītauhia iāna ’ia pohe nō te fa’atupu i te ti’afa’ahoura’a o te feiā pohe ra, ’e nā roto ho’i i te reira e ti’a ai i te mau ta’ata ’ia ’āfa’ihia atu i mua i te aro o te Fatu.</p>
            <p class="verse"><strong>16</strong> ’Oia ïa, inaha, nā teie pohe e fa’atupu i te ti’afa’ahoura’a, ’e e fa’aora i te mau ta’ata ato’a i te pohe mātāmua—i taua pohe pae vārua ra ; nō te mea ’ua tāpū-’ē-hia te mau ta’ata ato’a mai mua atu i te aro o te Fatu, nā roto i te hi’ara’a o Adamu, ’e ’ua fa’arirohia rātou ’ei feiā pohe i te mau mea pae tino nei ’e i te mau mea pae vārua ho’i.</p>
            <p class="verse"><strong>17</strong> Inaha rā, nā te ti’afa’ahoura’a o te Mesia e fa’aora i te ta’ata nei, ’oia ïa i tō te ao ato’a nei, ’e nā te reira ho’i e fa’aho’i atu ia rātou i mua i te aro o te Fatu.</p>
            <p class="verse"><strong>18</strong> ’Oia ïa, ’e e fa’atupu te reira i te tītaura’a nō te tātarahapara’a, terā ïa, ’o ’oia ’o tē tātarahapa ra, e ’ore roa ïa ’oia e tāpūhia i raro ’e e hurihia i roto i te auahi ; ’āre’a rā ’o ’oia ’o tē ’ore e tātarahapa ra, e tāpūhia ïa ’oia i raro ’e e hurihia i roto i te auahi ; ’e e tae fa’ahou mai te pohe pae vārua i ni’a iho ia rātou, ’oia ïa, te pohe piti, ’e e tāpū-’ē-fa’ahou-hia ho’i rātou i te mau mea nō te parauti’a ra.</p>
            <p class="verse"><strong>19</strong> Nō reira, ’a tātarahapa ’outou, ’a tātarahapa ’outou, ’o te fa’ahapahia ’outou, ’a ro’ohia ai i taua pohe piti ra, ’o ’outou i ’ite i taua mau mea ra ’e ’aita i ha’apa’o.</p>
            <p class="verse"><strong>20</strong> Inaha rā, mai tā’u i parau na ia ’outou nō ni’a i te tahi atu tāpa’o, ’oia ho’i te tāpa’o nō tōna pohera’a, inaha, i taua mahana ra ’a pohe ai ’oia ra, e riro te mahana i te ha’apōirihia, ’e e ’ore te reira e ha’amāramarama mai ia ’outou na ; ’e mai te reira ato’a te ’āva’e ’e te mau feti’a ; ’e ’aita roa te māramarama e tae mai i ni’a i te fenua nei nō te ārea e toru mahana te maoro, mai te taime ’oia e pohe ai ē tae noa atu i te mahana ’oia e ti’a fa’ahou mai ai mai te pohe mai.</p>
            <p class="verse"><strong>21</strong> ’Oia ïa, i te taime ’oia e pohe ai e ’itehia te mau pātiri ’e te mau uira nō te ārea e rave rahi hora te maoro, e ’āueue ’e e rurutaina te fenua ; ’e te mau mato i ni’a i te fenua, tō ni’a iho ’e tō raro a’e i te fenua, ’o tei ’itea ia ’outou na i teie taime e mea pa’ari, ’e ’aore rā te pae rahi a’e nō te reira ’o te hō’ē ïa mea pa’ari, e vāvāhihia ïa.</p>
            <p class="verse"><strong>22</strong> ’Oia ïa, e pararī te reira nā te ’āfara’a, ’e e ’itea te reira i roto i te mau vāhi ’afā ’e i roto i te mau ārea, ’e i roto i te mau hu’ahu’a i ni’a i te fenua tā’āto’a, ’oia ïa, i ni’a iho ’e i raro a’e i te fenua.</p>
            <p class="verse"><strong>23</strong> ’E inaha, e tupu te mau vero rarahi, ’e e fa’aha’eha’ahia te mau mou’a e rave rahi mai te peho ra te huru, e rave rahi te mau vāhi e parauhia nei i teienei e mau peho, e riro ïa ’ei mau mou’a teitei roa.</p>
            <p class="verse"><strong>24</strong> E rave rahi te mau purūmu ’o tē vāvāhihia, ’e e fa’aanohia te mau ’oire e rave rahi.</p>
            <p class="verse"><strong>25</strong> ’E e ’īritihia te mau mēnema e rave rahi, ’e e tu’u mai te reira i tō rātou feiā pohe e rave rahi ; e rave rahi te feiā mo’a ’o tē fā mai i te mau ta’ata e rave rahi.</p>
            <p class="verse"><strong>26</strong> ’E inaha, ’ua nā reira te melahi i te parau mai iā’u ; ’e ’ua nā ’ō mai ho’i ’oia iā’u ē, e ’itehia te mau pātiri ’e te mau uira nō te ārea e rave rahi hora te maoro.</p>
            <p class="verse"><strong>27</strong> ’E ’ua nā ’ō mai ’oia iā’u ē, ’a vai noa ai te pātiri ’e te uira, ’e te vero, e tupu teie nei mau mea, ’e e tāpo’i noa te pōiri i te fenua tā’āto’a nō te ārea e toru mahana te maoro.</p>
            <p class="verse"><strong>28</strong> ’E ’ua nā ’ō mai ra ho’i te melahi iā’u ē, e rave rahi ’o tē ’ite atu i te mau mea rahi a’e i teie, ’ia ti’a ia rātou ’ia ti’aturi ē e tupu mau iho ā teie mau tāpa’o ’e teie mau ’ohipa ’ūmerehia i ni’a i te fenua nei, ’ia ’ore roa te tumu nō te ti’aturi ’ore i rotopū i te mau tamari’i a te ta’ata nei—</p>
            <p class="verse"><strong>29</strong> ’E teie te tumu nō te reira, ’ia fa’aorahia te mau ta’ata ato’a ’o tē ti’aturi, ’e ’o rātou ato’a ’o tē ’ore e ti’aturi, ’ia fa’ataehia mai ïa te ha’avāra’a parauti’a i ni’a iho ia rātou ; ’e ’oia ato’a mai te mea e fa’ahapahia rātou ra, nā rātou iho ïa e fa’atae mai i tō rātou iho fa’ahapara’a i ni’a iho ia rātou iho.</p>
            <p class="verse"><strong>30</strong> ’E i teienei, ’a ha’amana’o, ’a ha’amana’o, e tō’u mau taea’e, ’o ’oia ’o tē pohe ra, e pohe ïa iāna iho, ’e ’o ’oia ’o tē rave i te mau ’ohipa ’ī’ino ra, tē rave ra ïa ’oia i te reira iāna iho ; inaha ho’i, e feiā ti’amā ’outou ; ’ua ti’a ia ’outou ’ia mā’iti nō ’outou iho ; inaha ho’i, ’ua hōro’a mai te Atua i te ’ite ia ’outou, ’e ’ua fa’ati’amā ho’i ia ’outou.</p>
            <p class="verse"><strong>31</strong> ’E ’ua hōro’a mai ’oia i te ’ite ia ’outou ’ia ti’a ia ’outou ’ia ’ite i te maita’i ’e te ’ino, ’e ’ua hōro’a mai ho’i ’oia i te ti’amāra’a ia ’outou ’ia ti’a ia ’outou ’ia mā’iti i te ora ’e ’aore rā i te pohe ; ’e e ti’a ia ’outou i te rave i te maita’i ’ia fa’aho’ihia i te mea maita’i, ’e ’aore rā ’ia fa’aho’ihia mai te mea maita’i ia ’outou na ; ’e ’aore rā, e ti’a ia ’outou ’ia rave i te ’ino, ’e ’ia fa’aho’ihia mai te mea ’ino ia ’outou na.</p>
            <p class="verse">’Ua ’avau te Fatu i te mau ’āti Nephi nō te mea ’ua here ’oia ia rātou—’Ua tāpe’a māite ’e ’ua tāpe’a pāpū te mau ’āti Lamana ’o tei fa’afāriuhia mai i tō rātou fa’aro’o—E fa’atae te Fatu i tōna aroha i ni’a i te mau ’āti Lamana i te mau mahana hope’a. Fātata 6H.M.</p>
            <p class="verse">=== Hel Chapitre 15 ===</p>
            <p class="verse"><strong>1</strong> ’E i teienei, e tō’u mau taea’e here, inaha, tē parau atu nei au ia ’outou na, ’ia ’ore ’outou e tātarahapa, e riro tō ’outou mau fare i te fa’aanohia nō ’outou.</p>
            <p class="verse"><strong>2</strong> ’Oia ïa, ’ia ’ore ’outou e tātarahapa, e fāri’i tā ’outou mau vahine i te ’oto rahi i te mahana rātou e fa’a’ote ai i te mau tamari’i ri’i ra ; e tāmata ho’i ’outou i te horo, ’e ’aita roa ho’i e vāhi nō te ha’apūra’a ; ’oia ïa, e ’ati ho’i tō te mau vahine hapū ra, e teiaha ho’i rātou ’e ’aita e mara’a ’ia horo ; nō reira, e ta’ata’ahihia rātou i raro ’a vaiiho-noa-hia ai ’ia pohe.</p>
            <p class="verse"><strong>3</strong> ’Oia ïa, e ’ati ho’i teie feiā i parauhia, te mau ta’ata o Nephi, maori rā ’ia tātarahapa rātou, ’a ’ite ai rātou i teie nei mau tāpa’o ’e teie mau ’ohipa ’ūmerehia ’o tē fa’a’itehia ia rātou ra ; inaha ho’i, i riro na rātou ’ei feiā mā’itihia nō te Fatu ; ’oia ïa, ’ua here ’oia i te mau ta’ata o Nephi, ’e ’ua ’avau ho’i ’oia ia rātou ; ’oia ïa, i te mau mahana ’a rave ai rātou i te mau ’ohipa ’ī’ino i ’avau ai ’oia ia rātou nō te mea ’ua here ’oia ia rātou.</p>
            <p class="verse"><strong>4</strong> Inaha rā, e tō’u mau taea’e, ’ua ’ino’ino ’oia i te mau ’āti Lamana nō te mea ’ua rave tāmau noa rātou i te mau ’ohipa ’ī’ino ; ’e teie te tumu nō te reira, ’oia ho’i nō te mau peu tumu ’ī’ino a tō rātou mau metua. Inaha rā, ’ua tae atu te fa’aorara’a ia rātou nā roto i te a’ora’a a te mau ’āti Nephi ; ’e ’o teie ho’i te tumu ’ua ha’amaoro te Fatu i tō rātou ra mau pu’e mahana.</p>
            <p class="verse"><strong>5</strong> ’E tē hina’aro nei au ’ia ’ite atu ’outou ia rātou, ’oia ho’i i te pae rahi ’o tē haere ra nā ni’a i te ’ē’a au i tā rātou ’ohipa, ’e tē haere ra rātou ma te ha’apa’o maita’i i mua i te Atua, ’e tē ha’apa’o ra rātou i tāna mau fa’auera’a, ’e tāna mau ture, ’e tāna mau fa’aotira’a mai te au i te ture a Mose.</p>
            <p class="verse"><strong>6</strong> ’Oia ïa, tē parau atu nei au ia ’outou, tē rave nei te pae rahi o rātou i te reira, ’e tē tūtava nei rātou ma te tu’utu’u ’ore ’e te itoito ’ia fa’a’ite i te parau mau i te toe’a o tō rātou mau taea’e ; nō reira tē ’āmui noa mai ra te mau ta’ata e rave rahi ia rātou i te mau mahana ato’a.</p>
            <p class="verse"><strong>7</strong> ’E inaha, ’o ’outou iho tei ’ite, ’e ’ua ’ite pāpū ’outou iho i te reira, ’e ’o rātou ’o tei fa’afāriuhia mai i te ’ite i te parau mau ra, ’e i te ’ite i te mau peu tumu parauti’a ’ore ’e te vi’ivi’i a tō rātou mau metua, ’e ’o rātou tei arata’ihia ’ia ti’aturi i te mau pāpa’ira’a mo’a ra, ’oia ïa, i te mau parau tohu a te mau peropheta mo’a ’o tei pāpa’ihia, ’e ’o tei arata’i ia rātou ’ia fāri’i i te fa’aro’o i te Fatu, ’e i te tātarahapara’a, ’e nā taua fa’aro’o ra ’e te tātarahapara’a ra e fa’atupu i te hō’ē tauira’a o te ’ā’au i roto ia rātou—</p>
            <p class="verse"><strong>8</strong> Nō reira, ’o rātou ’o tei fāri’i i te reira, ’ua ’ite ïa ’outou iho ē, ’ua tāpe’a māite rātou ma te ’āueue ’ore i te fa’aro’o ’e te mau mea i fa’ati’amā ia rātou.</p>
            <p class="verse"><strong>9</strong> ’E ’ua ’ite ato’a ïa ’outou ē, ’ua huna rātou i tā rātou mau mauha’a tama’i i raro i te repo, ’e ’ua mata’u rātou ’ia rave fa’ahou i te reira, ’o te hara rātou ; ’oia ïa, tē ’ite ra ’outou i tō rātou ra mata’u ’ia rave i te hara—inaha ho’i, e fa’ati’a noa rātou ’ia ta’ata’ahi-noa-hia ’e ’ia taparahihia e tō rātou ra mau ’enemi, ’e ’aita roa rātou e rave i tā rātou mau ’o’e nō te ’aro atu ia rātou ; nō te mea tē vai ra tō rātou fa’aro’o i te Mesia.</p>
            <p class="verse"><strong>10</strong> ’E i teienei, nō tō rātou itoito i te ti’aturira’a i taua mea ra ’o tā rātou i ti’aturi na, ’e nō tō rātou ha’apa’o maita’i i muri iho i tō rātou ha’amāramaramara’ahia, inaha, e ha’amaita’i ’e e ha’amaoro te Fatu i tō rātou mau mahana, noa atu ā tā rātou mau ’ohipa ’ī’ino—</p>
            <p class="verse"><strong>11</strong> ’Oia ïa, noa atu ā te paruparu ra tō rātou fa’aro’o, e ha’amaoro ā te Fatu i tō rātou mau mahana, ē tae roa i te tau i parauhia e tō tātou ra mau metua, ’e ’oia ato’a e te peropheta ra ’o Zenosa, ’e e te tahi atu ā mau peropheta e rave rahi, nō ni’a i te fa’aho’ira’ahia o tō tātou mau taea’e, te mau ’āti Lamana, ’ia ’ite fa’ahou i te parau mau—</p>
            <p class="verse"><strong>12</strong> ’Oia ïa, tē parau atu nei au ia ’outou ē, i te mau tau hope’a ra e fa’ataehia mai te mau fafaura’a a te Fatu i tō tātou mau taea’e, te mau ’āti Lamana ; ’e noa atu ā te mau ’ati e rave rahi tā rātou e fāri’i, ’e noa atu ā e ha’apurarahia rātou i terā vāhi ’e i terā i ni’a i te fenua nei, e a’ua’uhia, e tā’irihia, ’e e ha’apurara-haere-hia, ’e ’aita e vāhi ha’apūra’a, e aroha mai iho ā te Fatu ia rātou.</p>
            <p class="verse"><strong>13</strong> ’E ’ua au teie i tei tohuhia mai, ’oia ho’i, e fa’afāriuhia mai rātou i te ’ite mau ra, ’oia ho’i i te ’ite i tō rātou Tāra’ehara, ’e tō rātou tīa’i māmoe rahi mau, ’e ’ia tai’ohia i rotopū i tāna ra mau māmoe.</p>
            <p class="verse"><strong>14</strong> Nō reira tē parau atu nei au ia ’outou, e mea maita’i a’e nō rātou, ’eiaha rā nō ’outou, maori rā ’ia tātarahapa ’outou.</p>
            <p class="verse"><strong>15</strong> Inaha ho’i, ’āhiri te mau ’ohipa rarahi i fa’a’itehia atu ia rātou, mai tei fa’a’itehia atu ia ’outou na, ’oia ïa, ’ia rātou ’o tei paruparu tō rātou fa’aro’o nō te mau peu tumu a tō rātou ra mau metua, e ’ite ïa ’outou iho ē, e ’ore roa rātou e topa fa’ahou i roto i te ti’aturi ’ore.</p>
            <p class="verse"><strong>16</strong> Nō reira, tē nā ’ō mai ra te Fatu : E ’ore roa vau e ha’amou roa ia rātou, ’āre’a rā i te mahana e au iā’u ra, e fa’aho’i fa’ahou mai au ia rātou iā’u nei, tē nā reira mai ra te Fatu.</p>
            <p class="verse"><strong>17</strong> ’E i teienei, inaha, tē nā ’ō mai ra te Fatu nō ni’a i te mau ta’ata o te mau ’āti Nephi : ’Ia ’ore rātou ’ia tātarahapa ’e ’ia ha’apa’o i tō’u ra hina’aro, e ha’amou roa vau ia rātou, tē nā reira mai ra te Fatu, nō tō rātou ti’aturi ’ore, noa atu ā te mau ’ohipa rarahi e rave rahi ’o tā’u i rave i rotopū ia rātou ra ; ’e mai te Fatu e ora ra, e tupu mau taua mau mea nei, tē nā reira mai ra te Fatu.</p>
            <p class="verse">’Ua bāpetizo Nephi i te mau ’āti Nephi ’o tei ti’aturi ia Samuela—’Aita roa ’o Samuela e ti’a ’ia taparahihia i te mau te’a ’e te mau ’ōfa’i a te mau ta’ata tātarahapa ’ore—’Ua fa’a’eta’eta te tahi pae i tō rātou ’ā’au, ’e ’ua ’ite te tahi pae i te mau melahi—’Ua parau te feiā ti’aturi ’ore e’ita i te mea tano ’ia ti’aturi i te Mesia ’e i tōna haerera’a mai i Ierusalema. Fātata 6–1H.M.</p>
            <p class="verse">=== Hel Chapitre 16 ===</p>
            <p class="verse"><strong>1</strong> ’E i teienei, i muri a’era, e rave rahi tei fa’aro’o i te mau parau a Samuela, te ’āti Lamana, ’o tāna i parau atu ’a ti’a noa ai ’oia i ni’a iho i te mau patu o te ’oire. ’E te mau ta’ata e rave rahi ’o tei ti’aturi i tāna ra parau, ’ua haere atu ra ïa ’e ’ua ’imi ihora ia Nephi ; ’e ’ia ’itea a’era rātou iāna, ’ua fā’i atu ra rātou i tā rātou mau hara iāna ’e ’aore e vāhi i hunahia e rātou, ’e ’ua hina’aro rātou ’ia bāpetizohia i te Fatu.</p>
            <p class="verse"><strong>2</strong> ’E te mau ta’ata e rave rahi ’o tei ’ore i ti’aturi i te mau parau a Samuela, ’ua riri ïa rātou iāna ; ’e ’ua taora atu ra rātou i te mau ’ōfa’i i ni’a iāna a tia’i ’oia i ni’a iho i te patu, ’e e rave rahi ato’a tei te’a atu iāna a tia’i ’oia i ni’a iho i te patu ; ’āre’a rā tei pīha’i iho te Vārua o te Fatu iāna, ’e nō reira ho’i ’aita roa ’oia i tano ia rātou i tā rātou mau ’ōfa’i e tā rātou mau te’a.</p>
            <p class="verse"><strong>3</strong> I teienei, ’ia ’ite a’era rātou ē, ’aita ’oia e tano ia rātou, e rave rahi atu ā tei ti’aturi i tāna ra mau parau, ’e nō reira ho’i ’ua haere atu ra rātou ia Nephi ra ’ia bāpetizohia.</p>
            <p class="verse"><strong>4</strong> Inaha ho’i, tē bāpetizo ra Nephi, ’e tē tohu ra ho’i, ’e tē a’o ra ho’i, ’e tē poro ra i te parau nō te tātarahapara’a i te mau ta’ata ; ’e tē fa’a’ite ra i te mau tāpa’o ’e te mau ’ohipa ’ūmerehia ; ’e tē rave ra i te mau semeio i rotopū i te mau ta’ata, ’ia ’ite rātou ē, ’ua fātata roa te Mesia i te tae mai—</p>
            <p class="verse"><strong>5</strong> Tē fa’a’ite ato’a ra ’oia ia rātou i te mau mea ’o tei fātata roa i te tupu, ’ia ’ite ’e ’ia ha’amana’o rātou i te tau e tupu mai ai te reira, ’e ’ua fa’a’itehia na ia rātou taua mau mea ra nā mua roa, nō te mana’ora’a ē, e ti’aturi rātou ; nō reira, ’o rātou e rave rahi ’o tei ti’aturi i te mau parau a Samuela ra, ’ua haere atu ïa iāna ra ’ia bāpetizohia, ’e ’ua haere atu ra rātou ma te tātarahapa ’e te fā’i i tā rātou mau hara.</p>
            <p class="verse"><strong>6</strong> ’Āre’a rā, ’aita tō rātou pae rahi i ti’aturi i te mau parau a Samuela ; nō reira, ’ia ’ite a’era rātou ē, ’aita ’oia i tano i tā rātou mau ’ōfa’i ’e tā rātou mau te’a, ’ua pi’i atu ra rātou i tō rātou mau ra’atira, i te nā-’ō-ra’a atu ē : ’A rave atu i teie ta’ata ’e ’a ru’uru’u iāna, inaha ho’i, e diabolo tōna ; ’e nō te mana o te diabolo i roto iāna i ’ore ai ’oia i tano i tā tātou mau ’ōfa’i ’e tā tātou mau te’a ; nō reira, ’a rave iāna ’e ’a ru’uru’u iāna, ’e ’a hōpoi ’ē atu iāna.</p>
            <p class="verse"><strong>7</strong> E ’a haere atu ai rātou nō te haru iāna, inaha, ’ua ’ōu’a atu ra ’oia i raro mai ni’a mai i te patu, ’e ’ua horo ’ē atu ra i rāpae i tō rātou mau fenua, ’oia ïa, ’e tae atu ra i tōna ihora fenua mau, ’e ’ua ha’amata ihora i te a’o atu ’e i te tohu atu i rotopū i tōna ihora mau ta’ata.</p>
            <p class="verse"><strong>8</strong> ’E inaha, ’aita te hō’ē parau i fa’aro’o-fa’ahou-hia nō ni’a iāna i rotopū i te mau ’āti Nephi ; ’e teie ïa te huru nō te mau ’ohipa nō ni’a i taua feiā ra.</p>
            <p class="verse"><strong>9</strong> ’E ’o te hope’a te reira nō te va’u ’ahuru ’e ma ono o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>10</strong> ’E ’o te hope’a te reira nō te va’u ’ahuru ’e ma hitu o te matahiti nō te fa’aterera’a a te mau ha’avā, ’e ’ua vai noa te pae rahi o te mau ta’ata i roto i tō rātou te’ote’o ’e te parauti’a ’ore, ’e te pae iti ra ’ua haere noa ïa ma te ha’apa’o maita’i i mua i te Atua.</p>
            <p class="verse"><strong>11</strong> ’E teie ato’a te mau huru i te va’u ’ahuru ’e ma va’u o te matahiti nō te fa’aterera’a a te mau ha’avā.</p>
            <p class="verse"><strong>12</strong> ’E i te va’u ’ahuru ’e ma iva o te matahiti nō te fa’aterera’a a te mau ha’avā, e mea iti roa te tauira’a nō ni’a i te huru nō te mau ’ohipa a te ta’ata, maori rā tē tupu ’eta’eta noa ra te mau ta’ata i roto i te mau ’ohipa ’ī’ino, ’e i te rave rahi atu i tei au ’ore i te mau fa’auera’a a te Atua.</p>
            <p class="verse"><strong>13</strong> ’E i muri a’era, i te iva ’ahuru o te matahiti nō te fa’aterera’a a te mau ha’avā, e rave rahi mau tāpa’o rarahi ’e mau ’ohipa ’ūmerehia i fa’a’itehia mai i te mau ta’ata, ’e ’ua ha’amata ihora te mau parau a te mau peropheta i te tupu.</p>
            <p class="verse"><strong>14</strong> ’E ’ua fā mai ra te mau melahi i te mau ta’ata, i te feiā ’aravihi ra, ’e ’ua fa’a’ite mai ra i te mau parau ’oa’oa nō te ’oa’oa rahi ; nō reira i taua matahiti nei te tupura’a te mau parau i pāpa’ihia i roto i te mau pāpa’ira’a mo’a.</p>
            <p class="verse"><strong>15</strong> ’Āre’a rā, ’ua ha’amata ihora te mau ta’ata i te fa’a’eta’eta i tō rātou ’ā’au, ’o rātou pā’āto’a, maori rā te feiā tei roto ia rātou te fa’aro’o huru rahi, tō te mau ’āti Nephi ’e te mau ’āti Lamana ato’a ho’i, ’e ’ua ha’amata rātou i te ti’aturi i tō rātou iho pūai ’e tō rātou iho ’aravihi, i te nā-’ō-ra’a ē :</p>
            <p class="verse"><strong>16</strong> ’Ua tano paha te tahi mau mea i mana’o-noa-hia e rātou i roto i teie mau mea e rave rahi, inaha rā, ’ua ’ite pāpū tātou ē, e’ita roa teie mau ’ohipa rahi ’e te māere, ’o tei parauhia na, e ti’a ’ia tupu.</p>
            <p class="verse"><strong>17</strong> ’E ’ua ha’amata ihora rātou i te feruri ’e i te mārō i rotopū ia rātou iho, i te nā-’ō-ra’a ē :</p>
            <p class="verse"><strong>18</strong> E ’ere te reira i te mana’o ti’a ē e tae mai te hō’ē ta’ata mai te Mesia te huru ; ’āhiri e parau mau, ’e e Tamaiti ’oia nā te Atua, te Metua nō te ra’i ’e te fenua mai tei parauhia na, nō te aha ïa ’aita ’oia e fa’a’ite mai iāna iho ia tātou nei ’e ia rātou ato’a ’o tē pārahi ra i Ierusalema ?</p>
            <p class="verse"><strong>19</strong> ’Oia ïa, nō te aha ho’i ’aita ’oia e fa’a’ite mai iāna iho i ni’a i teie nei fenua ’e i te fenua ato’a nō Ierusalema ?</p>
            <p class="verse"><strong>20</strong> Inaha rā, ’ua ’ite tātou ē, e peu tumu parauti’a ’ore teie ’o tei tu’uhia mai ia tātou nei e tō tātou mau metua, nō te fa’atupu i tō tātou mana’o ’ia ti’aturi i te tahi mau mea rahi ’e te māere ’o tē tupu, ’eiaha i rotopū ia tātou nei, i ni’a rā i te hō’ē fenua ātea roa, te hō’ē fenua ’ite-’ore-hia e tātou nei ; nō reira e tāpe’a noa te reira ia tātou i roto i te pōiri, ’e e’ita ho’i e ti’a ia tātou ’ia hi’o mata atu ē e parau mau ānei te reira.</p>
            <p class="verse"><strong>21</strong> ’E e riro ato’a rātou, nā roto i te mau rāve’a pa’ari ’e te mau rāve’a mo’emo’e a te vārua ’ino ra, i te fa’atupu i te tahi mau mea rahi ’e te mo’emo’e ’o tei ’ore roa i ’itehia e tātou nei, e nā te reira e tāpe’a ia tātou i raro ’ei tāvini nō tā rātou mau parau, ’e ’ei mau tāvini ato’a nō rātou, ’e e ti’aturi ho’i tātou ia rātou nō te ha’api’i mai ia tātou i te parau ; ’e nā reira ho’i rātou i te tāpe’a ia tātou i roto i te pōiri i te mau mahana ato’a nō tō tātou nei orara’a, mai te mea e auraro tātou ia rātou.</p>
            <p class="verse"><strong>22</strong> ’E e rave rahi atu ā te mau mea tā te mau ta’ata i mana’o noa i roto i tō rātou ’ā’au, ’e e mau mea ma’ama’a ’e te faufa’a ’ore te reira ; ’e ’ua pe’ape’a rahi ho’i rātou, nō te mea ’ua fa’atupu Sātane i te mana’o i roto ia rātou ’ia rave tāmau noa i te mau ’ohipa ’ī’ino ; ’oia ïa, ’ua haere noa ’oia ma te ha’aparare i te mau parau ha’avare ’e te mau mārōra’a i ni’a i te fenua tā’āto’a, ’ia ti’a iāna ’ia fa’a’eta’eta i te ’ā’au o te mau ta’ata ’ia pāto’i atu i te maita’i ’e i te mau mea e tupu a muri atu.</p>
            <p class="verse"><strong>23</strong> ’E noa atu ā te mau tāpa’o ’e te mau ’ohipa ’ūmerehia i ravehia i rotopū i te mau ta’ata o te Fatu, ’e te mau semeio e rave rahi tā rātou i rave, ’ua roa’a iho ā ia Sātane te ’ā’au o te mau ta’ata i ni’a i te fenua.</p>
            <p class="verse"><strong>24</strong> ’E ’o te hope’a te reira nō te iva ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
            <p class="verse"><strong>25</strong> ’E ’o te hope’a teie nō te buka a Helamana, mai te au i te pāpa’a parau a Helamana ’e tāna ra mau tamari’i tamāroa.</p>
            <p class="verse">Toru Nephi</p>
            <p class="verse">E tamaiti Helamana nā Helamana, ’oia te tamaiti a Alama, ’oia te tamaiti a Alama, ’e e hua’ai ’oia nō Nephi ’oia te tamaiti a Lehi, ’o tei haere mai mai Ierusalema mai i te matahiti mātāmua nō te fa’aterera’a a Zedekia, ’oia te ari’i nō Iuda.</p>
        </section>
    </main>
</body>
</html>