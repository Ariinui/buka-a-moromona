<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>1 Ne Chapitre 21 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>1 Ne Chapitre 21</h1>
    </header>
    <nav>
        <a href="index.html">Retour à la Table des Matières</a>
        <a href="chapter20.html">Chapitre Précédent</a>
        <a href="chapter22.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E teie fa’ahou : ’A fa’aro’o mai na, ’outou e te ’utuāfare o ’Īserā’ela, ’outou pā’āto’a ’o tei ’ōfene-’ē-hia e tei ti’avaruhia nō te mau ’ohipa parauti’a ’ore a te mau ’orometua o tō’u ra mau ta’ata ; ’oia ïa, ’outou pā’āto’a tei ’ōfene-’ē-hia, ’e tei ha’apurara-’ē-hia, ’outou tō tō’u nei mau ta’ata, ’e te ’utuāfare o ’Īserā’ela ē. ’A fa’aro’o mai na iā’u e tō te mau motu, ’e ’a ha’apa’o mai e te mau ta’ata i te ātea ’ē ra ; ’ua pi’i te Fatu iā’u mai roto mai ā i te ’ōpū ; ’e mai te ’ōpū mai ā o tō’u metua vahine ’ua fa’ahiti ’oia i tō’u nei i’oa.</p>
            <p class="verse"><strong>2</strong> ’E ’ua fa’ariro ’oia i tō’u nei vaha ’ei ’o’e ’oi ; ’ua huna ’oia iā’u i roto i te maru o tōna rima, ’e ’ua fa’ariro iā’u ’ei te’a ’ana’ana ; ’ua huna ’oia iā’u i roto i tāna vaira’a te’a.</p>
            <p class="verse"><strong>3</strong> ’E ’ua parau mai ra ’oia iā’u : ’O tō’u tāvini ’oe, e ’Īserā’ela, ’e ’ia ’oe na ho’i au nei e fa’ahanahanahia ai.</p>
            <p class="verse"><strong>4</strong> ’Ua parau atu ra vau : Rohirohi faufa’a ’ore tō’u ; ’ua fa’ahope noa vau i tō’u pūai ’ei mea faufa’a ’ore ; nā te Fatu rā vau nei e ha’avā, ’e te utu’a o tā’u ’ohipa, tei tō’u Atua ïa.</p>
            <p class="verse"><strong>5</strong> ’E teienei, tē nā ’ō mai ra te Fatu—’o tei fa’atupu mai iā’u mai te ’ōpū mai ’ei tāvini nōna, nō te fa’aho’i mai ia Iakoba iāna ra—noa atu ē ’aita ā ’Īserā’ela i ha’aputuputuhia mai, e fa’ahanahanahia rā vau i te aro o te Fatu, ’e ’o tō’u Atua ra tō’u pūai.</p>
            <p class="verse"><strong>6</strong> ’E ’ua parau mai ra ’oia : E mea iti tenā ’ia riro mai ’oe ’ei tāvini nō’u nei, nō te fa’ati’a mai i te mau ’ōpū nō Iakoba, ’e nō te fa’aho’i mai i tō ’Īserā’ela i fa’ahereherehia na. E hōro’a ato’a atu vau ia ’oe ’ei ti’arama nō te mau ’Ētene, ’e ’ei fa’aorara’a ’oe nō’u ē tae noa atu i te mau hope’a o te fenua nei.</p>
            <p class="verse"><strong>7</strong> Tē nā ’ō mai ra te Fatu, te Tāra’ehara o ’Īserā’ela, Tei Mo’a iāna ra, i tei vahavahahia e te ta’ata ra, i tei au-’ore-hia e tō te mau nūna’a ; i te tāvini o te mau tāvana ra : E ’ite atu te hui ari’i ’e e ti’a atu rātou i ni’a, ’e te mau tamaiti ari’i ato’a e ha’amori atu ïa, nō te mea e mea ha’apa’o maita’i te Fatu.</p>
            <p class="verse"><strong>8</strong> Tē nā ’ō mai ra te Fatu : ’Ua fa’aro’o vau ia ’oe i te taime au ra, ’e te mau motu o te moana ē, ’e i te mahana nō te fa’aorara’a ’ua tauturu vau ia ’oe ; ’e e fa’aherehere au ia ’oe, ’e e hōro’a atu vau i tō’u tāvini ia ’oe ’ei fafaura’a i te ta’ata nei, ’ia pāpū tō ’outou fa’aeara’a i te fenua nei, ’e ’ia ha’apārahihia ’outou i te mau vāhi i tu’ua i te ano ra.</p>
            <p class="verse"><strong>9</strong> ’Ia parau atu ’oe i te feiā mau ’āuri : ’A haere i rāpae ; ’e tō roto i te pōiri ra : ’A fa’a’ite mai ia ’outou iho. E ’amu haere rātou nā te pae ’ē’a, ’e tā rātou ’āua ’amura’a tei ni’a ïa i te mau vāhi teitei.</p>
            <p class="verse"><strong>10</strong> E ’ore rātou e po’ia, e ’ore ho’i e po’ihā ; e ’ore ho’i rātou e pohe i te ve’ave’a ’e te mahana ; nā tei aroha ia rātou e arata’i ia rātou, ē tae noa atu i te pape piha’a ra.</p>
            <p class="verse"><strong>11</strong> E hāmani ho’i au i te ’ē’a nā ni’a i te mau mou’a ato’a nō’u ra ; e fa’ateiteihia te mau ’ē’a teitei i ni’a.</p>
            <p class="verse"><strong>12</strong> ’Ei reira, e te ’utuāfare o ’Īserā’ela ē, inaha, e haere mai ai teie mai te ātea roa mai ; ’e inaha, nō te ’apato’erau teie ’e nō te tō’o’a o te rā ra ; ’e teie nō te fenua ra nō Sinima.</p>
            <p class="verse"><strong>13</strong> ’A hīmene, e te mau ra’i ē ; ’a ’oa’oa, e te fenua ē ; e fa’ati’ahia te ’āvae ’o tei pārahi i te hiti’a o te rā ra ; e te mau mou’a ē, ’a hīmene pūai mai na ’outou ; e ’ore ho’i rātou e tā’irihia ē a muri noa atu ; ’ua ha’amāhanahana mai te Fatu i tōna ra mau ta’ata, ’e e aroha mai ’oia i tōna ra mau ta’ata i ro’ohia i te ’ati ra.</p>
            <p class="verse"><strong>14</strong> Inaha rā, i parau mai Ziona ē : ’Ua fa’aru’e mai te Fatu iā’u, ’e ’ua ha’amo’e tō’u Fatu iā’u—’āre’a rā e fa’a’ite mai ’oia ē, ’aita roa ’oia i nā reira.</p>
            <p class="verse"><strong>15</strong> E ha’amo’e ānei ho’i te hō’ē metua vahine i tāna ’aiū ’aru’aru, ’e ’aita atu ra e ’ite i te aroha i te tamaiti nō tōna iho ra ’ōpū ? ’Oia ïa, e mo’e paha ïa iāna, e’ita rā ’oe e mo’e iā’u, e te ’utuāfare o ’Īserā’ela ē.</p>
            <p class="verse"><strong>16</strong> Inaha, ’ua pāpa’i ha’amau vau ia ’oe i ni’a i tō’u nā ’apu rima ; ’e tē vai noa ra tō mau patu i mua iā’u nei.</p>
            <p class="verse"><strong>17</strong> E rū noa mai tā ’oe ra mau tamari’i i te feiā i pau ai ’oe ra ; ’e tei ha’amou ia ’oe ra, e reva ’ē atu ïa nā roto ia ’oe ra.</p>
            <p class="verse"><strong>18</strong> ’A nānā na i tō mata ’e ’a hi’o na ē ’ati noa a’e ; ’ua putuputu ’āmui ato’a mai teie ia rātou iho, ’e e haere mai rātou ia ’oe ra. ’E mai iā’u e ora nei, tē nā reira mai ra te Fatu, e fa’a’ahu ’oe ia ’oe ’e rātou ato’a ra, i te ’ahu ’una’una maita’i ra ; ’e e ha’amau haere i ni’a ia ’oe ra mai te vahine fa’aipoipo ra.</p>
            <p class="verse"><strong>19</strong> ’E tō ’oe ho’i mau vāhi pau tei fa’aru’ehia ra, ’e tō ’oe fenua i ha’amouhia ra, e apiapi roa ïa i te ta’ata i teienei ; ’e te feiā i fa’aapiapi ia ’oe ra, e hōpoi-’ē-hia ïa i te ātea ’ē.</p>
            <p class="verse"><strong>20</strong> Te mau tamari’i e roa’a ia ’oe ra, ’a mo’e ’ē ai ia ’oe i tei muta’a ihora, e parau mai ā rātou i roto i tō ’oe ra pū tari’a : ’Ua riro teie nei vāhi ’ei vāhi piriha’o nō’u ; ’a hōro’a mai na i te hō’ē vāhi nō’u, ’ia ō vau ’ia pārahi.</p>
            <p class="verse"><strong>21</strong> E riro ho’i ’oe i te parau i roto i tō ’ā’au na ē : Nā vai tā’u mau tamari’i nei i fānau mai ? ’Ua ’ere ho’i au i tā’u mau tamari’i, ’e ’ua mo’emo’e noa a’era, e ta’ata fa’aru’ehia vau e te ti’avaruhia i terā vāhi ’e i terā vahi ? ’E nā vai teie i fa’a’amu ? Inaha, ’ua toe ihora vau ana’e ; ’e i hea ana’e ho’i rātou ?</p>
            <p class="verse"><strong>22</strong> Tē nā ’ō mai ra te Fatu te Atua : Inaha, e fa’ateitei atu vau i tō’u nei rima i te mau ’Ētene ra, ’e e fa’ati’a ho’i i tō’u reva i te mau ta’ata ; ’e e hōpoi mai rātou i tā ’oe mau tamari’i tamāroa i roto i tō rātou mau rima, ’e tā ’oe mau tamari’i tamāhine i ni’a iho i tō rātou ra mau tapono.</p>
            <p class="verse"><strong>23</strong> E riro te mau ari’i tāne ’ei metua tāne fa’a’amu nō ’oe, ’e tā rātou mau ari’i vahine ’ei metua vahine fa’a’amu nō ’oe ; e tīpapa rātou i raro i mua ia ’oe, ma tō rātou mata i raro i te repo ra, ’e e mitimiti ho’i rātou i te repo i tō ’āvae ra ; ’e e ’ite ho’i ’oe ē, ’o te Fatu vau ; e ’ore ho’i rātou ’o tē tīai mai iā’u nei e ha’amā.</p>
            <p class="verse"><strong>24</strong> E noa’a mai ānei ho’i te mā’a haru i haruhia nō ’ō mai i te ta’ata pūai ra, ’e te feiā parauti’a i haruhia ra, e noa’a mai ānei ’ia haru ?</p>
            <p class="verse"><strong>25</strong> ’E tē nā ’ō mai ra te Fatu : E haru-fa’ahou-hia te feiā tītī i riro na i te ta’ata pūai, ’e te mā’a haru i noa’a i te ta’ata ri’ari’a ra, e noa’a fa’ahou mai ïa ; ’e e ’aro atu vau iāna ’o tē aro mai ia ’oe ra, ’e e fa’aora vau i tā ’oe ra mau tamari’i.</p>
            <p class="verse"><strong>26</strong> ’E nā’u e fa’a’amu ia rātou ’o tei hāmani ’ino mai ia ’oe ra ’ia ’amu i tō rātou iho tino ; e ta’ero ho’i rātou i tō rātou iho toto mai te ta’ero uaina ’āpī ra ; ’e e ’ite ho’i te mau ta’ata ato’a ē, ’o vau, ’o te Fatu, tō ’oe Fa’aora ’e tō ’oe Tāra’ehara, Tei Pūai nō Iakoba nei.</p>
            <p class="verse">E ha’apurarahia ’Īserā’ela nā roto i te ao ato’a nei—E utuutu ’e e fa’a’amu te mau ’Ētene i tō ’Īserā’ela i te ’evanelia i te mau mahana hope’a—E ha’aputuputuhia ’e e fa’aorahia ’Īserā’ela, ’e e ’ama te feiā parauti’a ’ore mai te ’aihere—e ha’amouhia te bāsileia o te diabolo, ’e e ru’uru’uhia Sātane. Fātata 588–570H.M.</p>
        </section>
    </main>
</body>
</html>