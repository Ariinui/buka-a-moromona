<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>1 Ne Chapitre 2 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>1 Ne Chapitre 2</h1>
    </header>
    <nav>
        <a href="index.html">Retour à la Table des Matières</a>
        <a href="chapter1.html">Chapitre Précédent</a>
        <a href="chapter3.html">Chapitre Suivant</a>
    </nav>
    <main>
        <section>
            <p class="verse"><strong>1</strong> Inaha ho’i, i muri a’era, ’ua parau mai ra te Fatu i tō’u metua tāne, ’oia ïa, i roto i te hō’ē moemoeā, ’e ’ua nā ’ō mai ra iāna : E ao tō ’oe, e Lehi, nō te mau mea tā ’oe i rave ra ; ’e nō te mea ho’i ē, ’ua itoito ’oe ’e ’ua fa’a’ite atu i teie nei nūna’a i te mau mea tā’u i fa’aue atu ia ’oe ra, inaha, tē tītau nei rātou ’ia taparahi ia ’oe.</p>
            <p class="verse"><strong>2</strong> ’E i muri a’era, ’ua fa’aue mai ra te Fatu i tō’u metua tāne, ’oia ïa i roto i te hō’ē moemoeā, ’ia rave ’oia i tōna ’utuāfare ’e ’ia haere atu i roto i te mēdēbara.</p>
            <p class="verse"><strong>3</strong> ’E i muri a’era, ’ua ha’apa’o maita’i ’oia i te parau a te Fatu, nō reira ’ua rave ’oia mai tā te Fatu i fa’aue mai iāna ra.</p>
            <p class="verse"><strong>4</strong> ’E i muri a’era, ’ua haere atu ra ’oia i roto i te mēdēbara. ’E ’ua fa’aru’e ihora ’oia i tōna fare, ’e tōna ra fenua ’āi’a, ’e tāna ’auro, ’e tāna ’ārio, ’e tāna mau tao’a faufa’a rahi, ’e ’aore e mea tāna i hōpoi atu, maori rā tōna ’utuāfare, ’e tāna mau mā’a, ’e tōna mau ti’ahapa, ’e ’ua haere atu ra i roto i te mēdēbara.</p>
            <p class="verse"><strong>5</strong> ’E ’ua haere atu ra ’oia i raro i te mau hiti fenua i fātata i te miti ’Ute’ute ra ; ’e ’ua haere atu ra ’oia i roto i te mēdēbara nā te mau hiti fenua piri a’e i te miti ’Ute’ute ra ; ’e ’ua haere atu ’oia i roto i te mēdēbara ’e tōna ’utuāfare, ’oia ho’i tō’u ra metua vahine, ’o Saria, ’e tō’u mau tua’ana, ’o Lamana, ’o Lemuela, ’e ’o Samu.</p>
            <p class="verse"><strong>6</strong> ’E i muri a’era, e tae a’era i te toru o te mahana nō tōna terera’a nā te mēdēbara ra, ’ua fa’ati’a ihora ’oia i tōna ti’ahapa i roto i te hō’ē peho i te pae o te hō’ē ’ānāvai pape ra.</p>
            <p class="verse"><strong>7</strong> ’E i muri a’era, ’ua patu ihora ’oia i te hō’ē fata ’ōfa’i, ’e ’ua pūpū ihora ’oia i te hō’ē tusia i te Fatu, ’e ’ua ha’amāuruuru atu ra ho’i ’oia i te Fatu i tō tātou ra Atua.</p>
            <p class="verse"><strong>8</strong> ’E i muri a’era, ’ua ma’iri ihora ’oia i te i’oa o taua ’ānāvai ra, ’o Lamana, ’e tē tahe roa atu ra taua ’ānāvai ra i roto i te miti ’Ute’ute ; ’e tei pīha’i iho ho’i te peho i te mau hiti fenua o te muriāvai ra.</p>
            <p class="verse"><strong>9</strong> ’E ’ia ’ite a’era tō’u metua tāne ē, tē tahe noa ra te mau pape o taua ’ānāvai ra i roto i te vai piha’a o te miti ’Ute’ute, ’ua parau atu ra ’oia ia Lamana, nā ’ō atu ra : ’Auē, ’āhiri ’oe i riro mai teie nei ’ānāvai te huru, i te tahe-noa-ra’a atu i roto i te vai piha’a o te mau parauti’a ato’a ra !</p>
            <p class="verse"><strong>10</strong> ’E ’ua parau ato’a atu ra ho’i ’oia ia Lemuela : ’Auē, ’āhiri ’oe i riro mai teie nei peho te huru, i te mau māite ’e te itoito, ’e te ’āueue ’ore i te ha’apa’ora’a i te mau fa’auera’a a te Fatu !</p>
            <p class="verse"><strong>11</strong> I teienei, nō te ’ā’au ’eta’eta o Lamana rāua ’o Lemuela i parau ai ’oia i taua parau ra ; inaha ho’i, ’ua amuamu rāua i tō rāua metua tāne i te mau mea e rave rahi, nō te mea e ta’ata ’ite ’ōrama ’oia, ’e ’ua arata’i ’oia ia rātou i rāpae i te fenua nō Ierusalema, nō te fa’aru’e i tō rātou fenua ’āi’a, ’e tā rātou ’auro, ’e tā rātou ’ārio, ’e tā rātou mau tao’a faufa’a rahi, ’ia pohe i roto i te mēdēbara. ’E ’ua parau mai ra rāua ē, nō te mau mana’o ma’ama’a o tōna ra ’ā’au i nā reira ai ’oia.</p>
            <p class="verse"><strong>12</strong> ’E nō reira ’ua amuamu ’o Lamana rāua ’o Lemuela, nā tamaiti pa’ari a’e, i tō rāua metua tāne. ’E ’ua amuamu rāua nō te mea ’aore rāua i ’ite i te mau ’ohipa a taua Atua ra ’o tei hāmani ia rāua.</p>
            <p class="verse"><strong>13</strong> ’Aore ato’a rāua i ti’aturi ē, e ha’amouhia taua ’oire rahi ra, ’o Ierusalema, mai te au i te mau parau a te mau peropheta. ’E ’ua riro ho’i rāua mai te mau ’āti Iuda i pārahi i Ierusalema ra, ’o tei tītau ’ia taparahi i tō’u metua tāne.</p>
            <p class="verse"><strong>14</strong> ’E i muri a’era, ’ua a’o atu tō’u metua tāne ia rāua i roto i te peho nō Lemuela, ma te mana, ’ua ’ī ho’i ’oia i te Vārua, ē tae noa atu ’ua rurutaina tō rāua tino i mua iāna. ’E ’ua ha’amāmū ’oia ia rāua, ’e ’aore atu ra i ti’a ia rāua ’ia pāto’i mai iāna ; nō reira, ’ua ha’apa’o rāua mai tāna i fa’aue atu ia rāua.</p>
            <p class="verse"><strong>15</strong> ’E ’ua pārahi ihora tō’u metua tāne i roto i te hō’ē ti’ahapa.</p>
            <p class="verse"><strong>16</strong> ’E i muri a’era, e ta’ata ’āpī roa vau, ’o Nephi, ’āre’a rā e tino rahi tō’u, ’e te hina’aro rahi ho’i i te ’ite i te mau parau ’aro a te Atua, nō reira ’ua ti’aoro atu vau i te Fatu ; ’E inaha, ’ua fā mai ra ’oia iā’u, ’e ’ua ha’amarū ho’i i tō’u ’ā’au ’e ’ua ti’aturi ihora vau i te mau parau ato’a i parauhia e tō’u ra metua tāne ; nō reira, ’aore atu ra vau i mārō iāna mai tā tō’u ra nā tua’ana.</p>
            <p class="verse"><strong>17</strong> ’E ’ua parau atu ra vau ia Samu, ma te fa’a’ite atu iāna i te mau mea tā te Fatu i fa’a’ite mai iā’u i tōna ra Vārua Mo’a. ’E i muri a’era, ’ua ti’aturi ihora ’oia i tā’u mau parau.</p>
            <p class="verse"><strong>18</strong> ’Āre’a rā, inaha, ’aore Lamana rāua ’o Lemuela e fa’aro’o i tā’u ra mau parau ; ’e nō te ’eta’eta o tō rāua ’ā’au ’ua tupu tō’u ’oto ’e ’ua ti’aoro māite atu vau i te Fatu nō rāua.</p>
            <p class="verse"><strong>19</strong> ’E i muri a’era, ’ua parau mai ra te Fatu iā’u, nā ’ō mai ra : E ao tō ’oe, e Nephi, nō tō ’oe na fa’aro’o, ’e ’ua ’imi māite mai ho’i ’oe iā’u nei ma te ’ā’au ha’eha’a.</p>
            <p class="verse"><strong>20</strong> ’E mai te mea e ha’apa’o ’outou i tā’u nei mau fa’auera’a, e manuia ïa ’outou, ’e e arata’ihia ho’i ’outou i te hō’ē fenua i fafauhia ra ; ’oia ïa, i te hō’ē fenua tā’u i fa’aineine nō ’outou ; ’oia ïa, i te hō’ē fenua maita’i a’e i te mau fenua ’ē ato’a ra.</p>
            <p class="verse"><strong>21</strong> E mai te mea e mārō mai tō ’oe nā tua’ana ia ’oe na, e tāpū-’ē-hia ïa rāua i te aro o te Fatu.</p>
            <p class="verse"><strong>22</strong> E mai te mea e ha’apa’o ’oe i tā’u ra mau fa’auera’a, e fa’arirohia ïa ’oe ’ei tāvana ’e ’ei ’orometua i ni’a i tō ’oe mau tua’ana.</p>
            <p class="verse"><strong>23</strong> Inaha ho’i, i taua mahana ra ’a mārō mai ai rāua iā’u nei, e ’anatema ïa vau ia rāua i te ’anatema rahi, ’e e ’ore roa e roa’a ia rāua te mana i ni’a i tō ’oe ra hua’ai, maori rā ’ia mārō ato’a mai ho’i rāua iā’u nei.</p>
            <p class="verse"><strong>24</strong> ’E ’ia mārō mai ho’i rāua iā’u ra, e riro ïa rāua ’ei mea tā’iri nā tō ’oe hua’ai, nō te fa’aaraara i te ha’amana’o i roto ia rāua ra.</p>
            <p class="verse">’Ua ho’i atu te mau tamari’i tamāroa a Lehi i Ierusalema nō te rave mai i te mau ’api veo—’Aita Labana i hina’aro ’ia hōro’a mai i te mau pāpa’a parau—’Ua a’o atu ’e ’ua fa’aitoito atu Nephi i tōna mau tua’ana—’Ua haru Labana i tā rātou faufa’a ’e ’ua tāmata ’ia taparahi ia rātou—’Ua tūpa’i Lamana rāua Lemuela ia Nephi ’e Samu ’e ’ua a’ohia rāua e te hō’ē melahi. Fātata 600–592H.M.</p>
        </section>
    </main>
</body>
</html>