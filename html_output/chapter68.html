<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>3 Ne Chapitre 13 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>3 Ne Chapitre 13</h1>
    </header>
    <nav>
        <a href="index.html">Retour à la Table des Matières</a>
        <a href="chapter67.html">Chapitre Précédent</a>
        <a href="chapter69.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’Oia mau, ’oia mau, tē parau atu nei au, ’ua hina’aro vau ’ia hōro’a ’outou i te mau tao’a aroha nā te feiā veve ; ’a ara rā ’o te hōro’a ’outou i tā ’outou mau tao’a aroha i mua i te ta’ata, ’ia hi’ohia mai e rātou ; ’e ’ia nā reira ’outou ra, ’aore roa ïa tā ’outou e utu’a maita’i nō ’ō mai i tō ’outou Metua i te ao ra.</p>
            <p class="verse"><strong>2</strong> Nō reira, ’ia hōro’a ’oe i tā ’oe tao’a aroha, ’eiaha e fa’a’oto i te pū i mua ia ’oe, mai tā te feiā ha’avare i nā reira i roto i te mau sunago ’e i roto i te mau aroā, ’ia ha’amaita’ihia rātou e te ta’ata nei. ’Oia mau tē parau atu nei au ia ’outou na, ’ua noa’a ïa tā rātou utu’a.</p>
            <p class="verse"><strong>3</strong> ’Āre’a rā, ’ia hōro’a ’oe i tā ’oe tao’a aroha, ’eiaha tō rima ’aui ’ia ’ite i tā tō rima ’atau e rave ra.</p>
            <p class="verse"><strong>4</strong> ’Ia ravehia tā ’oe mau hōro’ara’a tao’a aroha nā roto i te mo’emo’e ; ’e nā tō Metua iho ’o tei ’ite mai i te reira nā roto i te mo’emo’e, e hōro’a fa’a’ite mai i tā ’oe utu’a.</p>
            <p class="verse"><strong>5</strong> ’E ’ia pure ’oe ra, ’eiaha ’oe e rave mai tā te feiā ha’avare ra, e mea au ho’i nā rātou ’ia pure, ma te ti’a noa i roto i te mau sunago ’e i roto i te mau poro aroā ra, ’ia hi’ohia mai rātou ’e te mau ta’ata. ’Oia mau tē parau atu nei au ia ’outou na, ’ua noa’a ïa tā rātou utu’a.</p>
            <p class="verse"><strong>6</strong> ’Āre’a rā ’ia pure ’oe ra, ’a haere atu i roto i tō ’oe piha, ’e ’a ’ōpani māite i tō ’oe ’ōpani ’a pure atu ai i tō ’oe Metua i roto i te vāhi mo’emo’e ; ’e nā tō ’oe Metua ’o tē ’ite mai ra nā roto i te vāhi mo’emo’e e hōro’a fa’a’ite mai i tā ’oe utu’a.</p>
            <p class="verse"><strong>7</strong> ’E ’ia pure ’outou ra, ’eiaha e fa’ahiti pinepine noa i te mau parau ri’i faufa’a ’ore, mai tā te feiā ’ētene ra ; ’o tei mana’o ē, e fa’aro’ohia mai rātou nā roto i te rahi o tā rātou mau parau.</p>
            <p class="verse"><strong>8</strong> ’Eiaha roa ’outou ’ia riro mai ia rātou ra, ’e ’ua ’ite ho’i tō ’outou Metua i te mau mea e au ia ’outou, hou ’outou i ani atu ai iāna.</p>
            <p class="verse"><strong>9</strong> E nā ’o ’outou ’ia pure : E tō mātou Metua i te ao ra, ’ia ra’a tō ’oe i’oa.</p>
            <p class="verse"><strong>10</strong> ’Ia ha’apa’ohia tō ’oe hina’aro i te fenua nei, mai tei te ao ato’a na.</p>
            <p class="verse"><strong>11</strong> E fa’a’ore mai i tā mātou hara, mai ia mātou ato’a e fa’a’ore i tei hara ia mātou nei.</p>
            <p class="verse"><strong>12</strong> ’E ’eiaha e fa’aru’e ia mātou ’ia ro’o-noa-hia e te ati, e fa’aora rā ia mātou i te ’ino.</p>
            <p class="verse"><strong>13</strong> Nō ’oe ho’i te hau, ’e te mana, ’e te hanahana, ē a muri noa atu. ’Āmene.</p>
            <p class="verse"><strong>14</strong> ’E ’ia fa’a’ore ho’i ’outou i tā te mau ta’ata ra mau hapa, e fa’a’ore ato’a mai tō ’outou Metua i te ao ra i tā ’outou.</p>
            <p class="verse"><strong>15</strong> ’Ia ’ore rā ’outou ’ia fa’a’ore i tā te mau ta’ata ra mau hapa, e ’ore ato’a tō ’outou Metua e fa’a’ore i tā ’outou mau hapa.</p>
            <p class="verse"><strong>16</strong> ’Oia fa’ahou, ’ia ha’apae ’outou i te mā’a, ’eiaha mai tā te feiā ha’avare, e fa’arumaruma ra i te mata, ’e tei fa’ahuru ’ē i tō rātou mata ’ia ’ite te ta’ata ē tē ha’apae ra rātou i te mā’a. ’Oia mau tē parau atu nei au ia ’outou na, ’ua noa’a ïa tā rātou utu’a.</p>
            <p class="verse"><strong>17</strong> ’Āre’a rā ’ia ha’apae ’oe i te mā’a, ’a tāhinu i tō ’oe upo’o, ’e ’a horoi i tō ’oe mata.</p>
            <p class="verse"><strong>18</strong> ’Ia ’ore tā ’oe ha’apaera’a mā’a ’ia ’itea e te ta’ata, e tō Metua rā i te vāhi mo’emo’e ; e nā tō Metua ’o tē ’ite mai ra nā te vāhi mo’emo’e e hōro’a fa’a’iete mai i tā ’oe utu’a.</p>
            <p class="verse"><strong>19</strong> ’Eiaha e ha’apu’e noa i te tao’a nā ’outou i teie nei ao, i te vāhi e pau ai i te huhu ’e te pē, i te vāhi e tomohia ai ’e e ’eiāhia ai e te feiā ’eiā.</p>
            <p class="verse"><strong>20</strong> ’A ha’apu’e rā i te tao’a nā ’outou i ni’a i te ra’i, i te vāhi e ’ore ai e pau i te huhu ’e te pē, e ’ore ho’i te feiā ’eiā e tomo i reira ’a ’eiā ai.</p>
            <p class="verse"><strong>21</strong> Te vāhi ho’i tei reira tā ’outou tao’a ra, tei reira ato’a ïa tō ’outou ’ā’au.</p>
            <p class="verse"><strong>22</strong> Te māramarama o te tino ra ’o te mata ïa ; nō reira, ’ia maita’i tō ’oe mata ra, e ’ī ïa tō ’oe tino tā’āto’a i te māramarama.</p>
            <p class="verse"><strong>23</strong> ’Āre’a rā ’ia vi’ivi’i tō ’oe mata ra, e ’ī ïa tō ’oe tino tā’āto’a i te pōiri. Nō reira, ’ia riro taua māramarama ra i roto ia ’oe ’ei pōiri, e aha ïa te rahi o taua pōiri ra !</p>
            <p class="verse"><strong>24</strong> ’Aita roa e ti’a i te hō’ē ta’ata ’ia tāvini e piti fatu ; e riro ’oia i te au ’ore atu i te hō’ē ’e i te hina’aro atu i te tahi, ’e ’aore rā i te au atu i te hō’ē ’e i te fa’aru’e atu i te tahi. ’Aita roa ho’i e ti’a ia ’outou ’ia tāvini i te Atua ’e ia Mamona.</p>
            <p class="verse"><strong>25</strong> ’E i teienei, i muri a’era, ’ia oti a’era tā Iesu paraura’a atu i taua mau parau nei, ’ua hi’o atu ra ’oia i te tino hō’ē ’ahuru ’e ma piti i mā’itihia e ana ra, ’e ’ua nā ’ō atu ra ia rātou : ’A ha’amana’o i te mau parau tā’u i parau iho nei. Inaha ho’i, ’o ’outou nei tei mā’itihia e au ’ia tāvini i teie nei feiā. Nō reira tē parau atu nei au ia ’outou na, ’eiaha e tapitapi tō ’outou mana’o nō ni’a i tō ’outou orara’a, i tā ’outou e ’amu, ’e ’aore rā i tā ’outou e inu ; ’eiaha ato’a nō ni’a i tō ’outou tino, i te ’ahu ’o tā ’outou e ’ō’omo. E ’ere ānei ’ua hau atu te ora i te mā’a, ’e te tino i te ’ahu ?</p>
            <p class="verse"><strong>26</strong> ’A hi’o na i te mau manu o te reva ; ’aore rātou e ueue, ’aore ho’i rātou e ’ō’oti, e ’aore ho’i a rātou fare ha’apu’era’a mā’a ; terā rā nā tō ’outou Metua i te ao ra i fa’a’amu ia rātou. ’aore ānei ïa ’outou i fāna’o rahi atu ā ia rātou ?</p>
            <p class="verse"><strong>27</strong> ’O vai ho’i tō ’outou e mana’o ra e ti’a iāna ’ia fa’aroa atu i tōna tino ’ia hō’ē a’e kubiti fa’ahou ?</p>
            <p class="verse"><strong>28</strong> ’E nō te aha ho’i tō ’outou mana’o i tapitapi ai i te ’ahu ? ’A feruri na i te mau lili o te ’āua e mea nāhea tō rātou tupura’a ; ’aore ho’i rātou e ’ohipa ra, ’e ’aore ho’i rātou e nino ra.</p>
            <p class="verse"><strong>29</strong> ’E terā rā tē parau atu nei au ia ’outou na, e mai ia Solomona, i roto i tōna hanahana tā’āto’a, ’aita roa ïa tōna ’ahu i au i te nehenehe i tō te hō’ē o rātou nei.</p>
            <p class="verse"><strong>30</strong> Nō reira, mai te mea e nā reira te Atua i te fa’a’ahu i te matie o te ’āua, ’o tē vai nei i teie mahana, e ananahi ra ’a hurihia atu ai i roto i te umu, ’oia ato’a e nā reira ’oia i te fa’a’ahu ia ’outou, mai te mea e ’ere tō ’outou i te fa’aro’o iti.</p>
            <p class="verse"><strong>31</strong> Nō reira ’eiaha e tapitapi tō ’outou mana’o, i te nā-’ō-ra’a ē : E aha tā mātou e ’amu ? ’e ’aore rā, E aha tā mātou e inu ? ’e ’aore rā, E aha tō mātou ’ahu ’ia ’ahu ?</p>
            <p class="verse"><strong>32</strong> ’Ua ’ite ho’i tō ’outou Metua i te ao ra ē, ’ua ti’a roa ’ia noa’a teie mau mea ato’a ia ’outou.</p>
            <p class="verse"><strong>33</strong> ’A ’imi na rā ’outou nā mua roa i te bāsileia o te Atua ’e te parauti’a nāna ; ’e e ’āmuihia mai teie mau mea ato’a ia ’outou na.</p>
            <p class="verse"><strong>34</strong> Nō reira ’eiaha e tapitapi tō ’outou mana’o i tō ananahi ra, nā ananahi ho’i e feruri i te mau mea nōna iho. ’Ua nava’i tō te hō’ē mahana iho fifi i te ha’ape’ape’a atu ā i te mea e tupu a muri iho.</p>
            <p class="verse">’Ua fa’aue mai Iesu : ’Eiaha e ha’avā atu ; ’a ani i te Atua ; ’a ara i te mau peropheta ha’avare—’Ua fafau mai ’oia nō te hōro’a mai i te fa’aorara’a i te feiā ’o tē ha’apa’o i te hina’aro o te Metua—’A fa’aau i teMataio 7. Fātata 34M.M.</p>
        </section>
    </main>
</body>
</html>