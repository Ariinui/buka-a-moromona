<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>3 Ne Chapitre 22 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>3 Ne Chapitre 22</h1>
    </header>
    <nav>
        <a href="index.html">Retour à la Table des Matières</a>
        <a href="chapter76.html">Chapitre Précédent</a>
        <a href="chapter78.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E i reira e tupu ai tei pāpa’ihia ra : ’A hīmene, e te vahine u’i, ’o ’oe tei ’ore i fānau ; ’a ha’apūai na i te hīmene, ’a pi’i ma te reo pūai, ’o ’oe ’o tei ’ore i māuiui fānau i te tamari’i ; nō te mea ’ua rahi atu ho’i tā te vahine u’i ra mau tamari’i i tā te vahine fa’aipoipohia ra, tē nā reira mai ra te Fatu.</p>
            <p class="verse"><strong>2</strong> ’A fa’arahi i te vāhi nō tō ’oe ra ti’ahapa ; ’e ’a tu’u atu ia rātou ’ia ha’amāhorahora i te mau pāruru nō tō ’oe vāhi fa’aeara’a ; ’eiaha e fa’aherehere ; ’a fa’aroa i tā ’oe mau taura, ’e ’a ha’apa’ari i tā ’oe mau titi.</p>
            <p class="verse"><strong>3</strong> E tupu ho’i ’oe i te rahi, i te pae ’atau ’e i te pae ’aui, ’e e fatu tō ’oe ra hua’ai i te mau fenua o te mau ’Ētene, ’e e ta’atahia te mau ’oire pau ra ia rātou.</p>
            <p class="verse"><strong>4</strong> ’Eiaha e mata’u ; e ’ore ho’i ’oe e ha’amā ; e ’ore ho’i ’oe e ha’amouhia ; e ’ore ho’i ’oe e fa’aha’amāhia ; e mo’e ho’i ia ’oe te ha’amāra’a nō tō ’oe ’āpīra’a, ’e e ’ore ho’i ’oe e ha’amana’o i te parau fa’a’ino nō tō ’oe ’āpīra’a, ’e e ’ore ho’i ’oe e ha’amana’o fa’ahou i te parau fa’a’ino nō tō ’oe huru vahine ivi.</p>
            <p class="verse"><strong>5</strong> ’O tei hāmani ho’i ia ’oe ra, ’o tō tāne ïa, ’o te Fatu Sabaota tōna i’oa ; ’e ’o tō ’oe Tāra’ehara, Tei Mo’a i ’Īserā’ela nei—o te Atua ïa nō te mau fenua tā’āto’a nei tōna i’oa.</p>
            <p class="verse"><strong>6</strong> ’Ua pi’i ho’i te Fatu ia ’oe mai te hō’ē vahine fa’aru’ehia ra, ’e ’ua ’oto noa tōna vārua, e mai te vahine i fa’aipoipo-’āpī-hia, ’a fa’aru’ehia ai ’oe ra, tē nā reira mai ra tō Atua.</p>
            <p class="verse"><strong>7</strong> Nō te hō’ē taime poto noa ho’i tō’u fa’aru’era’a ia ’oe ; e ha’aputuputu mai rā vau ia ’oe ma te aroha rahi.</p>
            <p class="verse"><strong>8</strong> Nō te riri ’ū’ana iti i huna ai au i tō’u mata ia ’oe nō te taime poto, nō te maita’i mure ’ore rā e fa’atae atu ai au i tō’u aroha i ni’a ia ’oe, tē nā reira mai ra te Fatu tō ’oe Tāra’ehara.</p>
            <p class="verse"><strong>9</strong> Nō teie, mai te mau pape i te ’anotau ia Noa ra, ’e mai tā’u ho’i i tapu e ’ore roa te mau pape mai te tau ia Noa ra e tāpo’i fa’ahou i te fenua, ’e mai te reira ato’a tā’u nei tapura’a e ’ore roa vau e riri ia ’oe na.</p>
            <p class="verse"><strong>10</strong> E ta’a ’ē atu ho’i te mau mou’a ’e e fa’anu’uhia ho’i te mau ’āivi, ’āre’a rā tō’u nei maita’i e ’ore roa ïa e ta’a ’ē atu ia ’oe, e ’ore ato’a te fafaura’a nō tō’u nei hau e ta’a ’ē atu, tē nā reira mai ra te Fatu ’o tei aroha mai ia ’oe.</p>
            <p class="verse"><strong>11</strong> E o ’oe tei ro’ohia e te ’ati e tei tā’irihia e te vero, ’e ’aita roa ho’i i tāmāhanahanahia ! Inaha, e ha’amau vau i tā ’oe ra mau ’ōfa’i i te pu’a ’una’una, ’e tō ’oe ra mau niu i te mau saphira.</p>
            <p class="verse"><strong>12</strong> ’E e hāmani au i tō ’oe ra mau ha’amāramarama i te kadakada, ’e tō ’oe ra mau ’ūputa i te bereketa, ’e tō ’oe ra mau ’ōti’a ato’a i te mau ’ōfa’i maitata’i.</p>
            <p class="verse"><strong>13</strong> ’E te mau tamari’i ato’a nā ’oe ra, e ha’api’ihia ïa e te Fatu ; ’e e rahi te hau tō te mau tamari’i nā ’oe ra.</p>
            <p class="verse"><strong>14</strong> E ha’apāpūhia ’oe i te parauti’a ; e ātea ’ē roa ’oe i te hāmani-’ino-ra’a nō te mea e’ita ’oe e mata’u, ’e e ātea ’ē ho’i te mata’u rahi nō te mea e’ita te reira e fa’afātata mai ia ’oe.</p>
            <p class="verse"><strong>15</strong> Inaha, e ha’aputuputu tāhō’ē mai ho’i rātou nō te ’aro atu ia ’oe, ’eiaha rā nā roto i tō’u nei hina’aro ; ’e ’o rātou ’o tē ha’aputuputu tāhō’ē nō te ’aro atu ia ’oe ra, e hi’a ïa ’ia maita’i ’oe.</p>
            <p class="verse"><strong>16</strong> Inaha, nā’u i hāmani i te ta’ata tūpa’i ’āuri ’o tei puhipuhi i te ’ārahu e ’ama a’era, ’e ’ua hāmani ihora ’oia i te hō’ē mauha’a nō tāna ’ohipa ; ’e nā’u ho’i i hāmani i te ta’ata ha’amāu’a nō te ha’amou.</p>
            <p class="verse"><strong>17</strong> ’Aita roa te hō’ē mauha’a tama’i i hāmanihia nō te ’aro atu ia ’oe e manuia ; ’e te mau vaha ato’a e fa’a’ino mai ia ’oe nā roto i te ha’avāra’a, ’o tā ’oe ïa e fa’ahapa atu. ’O te ’āi’a teie o te mau tāvini o te Fatu, ’e tō rātou parauti’a nō ’ō nei atu ïa iā’u nei, tē nā reira mai ra te Fatu.</p>
            <p class="verse">’Ua fāri’i Iesu i te mau parau a Isaia—’Ua fa’aue ’oia i te mau ta’ata ’ia ’imi māite i tā te mau peropheta—’Ua ’āmuihia atu te mau parau a Samuela te ’āti Lamana nō ni’a i te Ti’afa’ahoura’a i tā rātou mau pāpa’a parau. Fātata 34M.M.</p>
        </section>
    </main>
</body>
</html>