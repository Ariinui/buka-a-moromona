<!DOCTYPE html>
<html lang="tah">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>3 Ne Chapitre 2 - Te Buka a Moromona</title>
    <style>
        body {
            font-family: 'Noto Sans', Arial, sans-serif;
            max-width: 800px;
            margin: 0 auto;
            padding: 20px;
            line-height: 1.6;
            background-color: #f9f9f9;
            color: #333;
        }
        header {
            text-align: center;
            margin-bottom: 40px;
        }
        h1 {
            color: #1a3c6b;
        }
        nav {
            margin-bottom: 20px;
        }
        nav a {
            text-decoration: none;
            color: #0066cc;
            margin-right: 20px;
            font-size: 16px;
        }
        nav a:hover {
            color: #003366;
            text-decoration: underline;
        }
        .verse {
            margin-bottom: 10px;
            font-size: 16px;
            text-align: justify;
        }
        .verse strong {
            color: #555;
        }
    </style>
</head>
<body>
    <header>
        <h1>3 Ne Chapitre 2</h1>
    </header>
    <nav>
        <a href="index.html">Retour à la Table des Matières</a>
        <a href="chapter56.html">Chapitre Précédent</a>
        <a href="chapter58.html">Chapitre Suivant</a>
    </nav>
    <main>
        <section>
            <p class="verse"><strong>1</strong> ’E i muri a’era, ’ua hope ato’a a’era te iva ’ahuru ’e ma pae o te matahiti, ’e ’ua ha’amata te mau ta’ata i te ha’amo’e i taua mau tāpa’o ra ’e te mau ’ohipa ’ūmerehia tā rātou i fa’aro’o na, ’e ’ua haere iti noa tō rātou māere i te tāpa’o ’e i te ’ohipa ’ūmerehia nō te ra’i mai, ’e nō reira ho’i ’ua ha’amata rātou i te fa’a’eta’eta i tō rātou ’ā’au, ’e i te ha’apōiri i tō rātou mau mana’o, ’e ’aita rātou i ti’aturi fa’ahou i te mau mea ato’a tā rātou i fa’aro’o e i ’ite—</p>
            <p class="verse"><strong>2</strong> ’E ’ua mana’o noa rātou i te tahi mau mea ma’ama’a i roto i tō rātou ’ā’au ē, nā te ta’ata e nā te mana o te diabolo i fa’atupu i te reira, nō te arata’i ’ē ’e nō te faahema i te ’ā’au o te mau ta’ata ; e mea nā reira ho’i Sātane i te haru fa’ahou i te ’ā’au o te mau ta’ata, ’e nō reira ho’i ’ua ha’amatapō ’oia i tō rātou mata ’e ’ua arata’i ’ē ia rātou ’ia ti’aturi ē, e mea ma’ama’a ’e e mea faufa’a ’ore te mau ha’api’ira’a tumu a te Mesia.</p>
            <p class="verse"><strong>3</strong> ’E i muri a’era, ’ua ha’amata ihora rātou i te tupu rahi i roto i te parauti’a ’ore e i roto i te mau ’ohipa vi’ivi’i ; ’e ’aita rātou i ti’aturi ē, e fa’a’itehia mai ā te tahi mau tāpa’o ’e te mau ’ohipa ’ūmerehia ; ’e ’ua hāhaere noa atu ra Sātane, ma te arata’i ’ē atu i te ’ā’au o te mau ta’ata, e ma te fa’ahema ia rātou ’ia rave i te mau ’ohipa parauti’a ’ore rahi i ni’a i te fenua.</p>
            <p class="verse"><strong>4</strong> ’E nō reira ’ua ma’iri te iva ’ahuru ’e ma ono matahiti ; e ’oia ato’a te iva ’ahuru ’e ma hitu matahiti ; e ’oia ato’a te iva ’ahuru ’e ma va’u matahiti ; e ’oia ato’a te iva ’ahuru ’e ma iva matahiti.</p>
            <p class="verse"><strong>5</strong> ’E ’oia ato’a ’ua ma’iri te hō’ē hānere matahiti mai te mau mahana mai o Mosia, ’oia te ari’i i ni’a i te mau ta’ata o te mau ’āti Nephi.</p>
            <p class="verse"><strong>6</strong> ’E ’ua ma’iri te ono hānere e ma iva matahiti mai tō Lehi fa’aru’era’a i Ierusalema.</p>
            <p class="verse"><strong>7</strong> ’E ’ua ma’iri e iva matahiti mai te taime i fa’a’itehia ai te tāpa’o, ’o tei tohuhia nā ’e te mau peropheta, nō ni’a i te taera’a mai o te Mesia i roto i te ao nei.</p>
            <p class="verse"><strong>8</strong> I teienei, ’ua ha’amata ihora te mau ’āti Nephi i te tai’o i tō rātou taime mai te tau i fa’a’itehia mai ai te tāpa’o ra, ’oia ho’i mai te taera’a mai o te Mesia ; nō reira, ’ua ma’iri e iva matahiti.</p>
            <p class="verse"><strong>9</strong> E aita roa o Nephi, te metua tāne o Nephi, ’o tei fāri’i i te mau pāpa’a parau, i ho’i mai i te fenua ra nō Zarahemela, ’e ’aita roa ho’i ’oia i ’iteahia i ni’a i te fenua ē ’ati noa a’e.</p>
            <p class="verse"><strong>10</strong> ’E i muri a’era, ’ua vai noa te mau ta’ata i roto i te parauti’a ’ore, noa atu ā te a’ora’a rahi ’e te parau tohu rahi i fa’ataehia atu i rotopū ia rātou ; ’e nō reira ’ua ma’iri ato’a ihora te ’ahuru o te matahiti ; ’e te ’ahuru ’e ma hō’ē ato’a o te matahiti nō tō rātou rave-noa-ra’a i te mau ’ohipa ’ī’ino.</p>
            <p class="verse"><strong>11</strong> ’E i muri a’era, i te ’ahuru ’e ma toru o te matahiti, ’ua tupu ihora te mau tama’i ’e te mau mārōra’a i ni’a i te fenua tā’āto’a ; ’e ’ua rahi roa ho’i te feiā ’eiā haru o Gadianetona, ’e ’ua taparahi rātou i te mau ta’ata e rave rahi, ’e ’ua ha’amou i te mau ’oire e rave rahi, ’e ’ua taparahi rahi i te ta’ata ’e ’ua ha’amani’i rahi i te toto i ni’a i te fenua ē ’ati noa a’e, ’e nō reira ’ua ti’a roa i te mau ta’ata ato’a, i te mau ’āti Nephi ’e te mau ’āti Lamana ’ia rave i tā rātou mau mauha’a tama’i nō te ’aro atu ia rātou.</p>
            <p class="verse"><strong>12</strong> Nō reira, ’ua ’āmui atu te mau ’āti Lamana ato’a ’o tei fa’afāriuhia mai i te Fatu, i tō rātou mau taea’e, i te mau ’āti Nephi, ’e ’ua ti’a roa ia rātou ’ia rave i tā rātou mau mauha’a tama’i nō te ’aro atu i taua feiā ’eiā haru o Gadianetona, nō te pāruru i tō rātou ora e tā rātou mau vahine e tā rātou mau tamari’i, ’oia ïa, ’e nō te pāruru i tō rātou ti’ara’a, ’e te maita’i o tā rātou ’ēkālesia ’e tā rātou ha’amorira’a, ’e tō rātou ti’amāra’a ’e tō rātou ti’ara’a ha’avī-’ore-hia.</p>
            <p class="verse"><strong>13</strong> ’E i muri a’era, nā mua a’e i te hopera’a o teie matahiti hō’ē ’ahuru ’e ma toru, ’ua fātata roa te mau ’āti Nephi i te ha’amouhia nō teie nei ’arora’a, ’e ’ua riro ho’i ïa ’ei mea ’ati rahi roa.</p>
            <p class="verse"><strong>14</strong> ’E i muri a’era, taua mau ’āti Lamana ra ’o tei tāhō’ē atu i te mau ’āti Nephi ra, ’ua tai’ohia ïa rātou i rotopū i te mau ’āti Nephi.</p>
            <p class="verse"><strong>15</strong> ’E ’ua ’īriti-’ē-hia atu ra te ’anatemara’a i fa’ataehia mai i ni’a ia rātou, ’e ’ua riro ihora tō rātou iri ’ei mea ’uo’uo mai tō te mau ’āti Nephi ra.</p>
            <p class="verse"><strong>16</strong> E tō rātou feiā ’āpī tāne e tā rātou mau tamāhine ’āpī, ’ua riro ïa ’ei feiā mata nehenehe, ’e ’ua tai’ohia rātou i rotopū i te mau ’āti Nephi, ’e ’ua parauhia ho’i rātou e mau ’āti Nephi. ’E ’o te hope’a te reira nō te ’ahuru ’e ma toru o te matahiti.</p>
            <p class="verse"><strong>17</strong> ’E i muri a’era, i te ha’amatara’a nō te hō’ē ’ahuru ’e ma maha o te matahiti, te tupu noa ra te ’arora’a i rotopū i te feiā ’eiā haru ’e te mau ta’ata o Nephi, ’e ’ua riro ho’i ïa ’ei mea ’ati rahi roa ; ’āre’a rā, e mea manuia a’e te mau ’āti Nephi i te feiā ’eiā haru, ’e nō reira ho’i ’ua tīahi ’ē atu ra rātou ia rātou i rāpae i tō rātou mau fenua ē tae roa atu ra i roto i te mau mou’a e i tō rātou mau vāhi tāpunira’a.</p>
            <p class="verse"><strong>18</strong> ’E ’o te hope’a te reira nō te hō’ē ’ahuru ’e maha o te matahiti. E i te hō’ē ’ahuru ’e ma pae o te matahiti ’ua haere mai ra rātou nō te ’aro i te mau ta’ata o Nephi ; ’e nō te mau ’ohipa ’ī’ino a te mau ta’ata o Nephi, e tā rātou mau mārōra’a e rave rahi ’e te mau ’āmahamahara’a e rave rahi, ’ua rahi atu ra tō te feiā ’eiā haru o Gadianetona manuiara’a i ni’a ia rātou.</p>
            <p class="verse"><strong>19</strong> ’E ’o te hope’a te reira nō te hō’ē ’ahuru ’e ma pae o te matahiti, ’e nō reira ’ua vai noa te mau ta’ata i roto i te mau ’ati e rave rahi ; ’e ’ua tautau noa mai te ’o’e nō te ha’amoura’a i ni’a a’e ia rātou, ’e nō reira ho’i ’ua fātata rātou i te tā’irihia e te reira, ’e te tumu nō tā rātou ïa mau ’ohipa ’ī’ino.</p>
            <p class="verse">’Ua tītau Gidiani, te ta’ata fa’atere nō Gadianetona, ia Lakoneusa ’e te mau ’āti Nephi ’ia hōro’a ia rātou iho ’e tō rātou mau fenua—’Ua fa’ata’a Lakoneusa ia Gidigidoni ’ei ra’atira rahi nō te mau nu’u fa’ehau—’Ua ha’aputuputu te mau ’āti Nephi i Zarahemela ’e i ’Auhune nō te pāruru ia rātou iho. Fātata 16–18M.M.</p>
        </section>
    </main>
</body>
</html>