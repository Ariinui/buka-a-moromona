
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="3 Ne Chapitre 8 - Te Buka a Moromona">
    <meta name="viewport" content="width=device-width, initial-scale=1.0">
    <title>3 Ne Chapitre 8</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>3 Ne Chapitre 8</h2>
    <div class="verse-container"><p>1 ’E i teienei, i muri a’era, mai te au i tā mātou pāpa’a parau, ’ua ’ite mātou ē, e parau mau tā mātou pāpa’a parau, inaha ho’i, nā te hō’ē ta’ata parauti’a i pāpa’i i te reira pāpa’a parau—’ua rave ho’i ’oia i te mau semeio e rave rahi nā roto i te i’oa o Iesu ; ’e ’aita roa atu ho’i e ta’ata ’o tē ti’a ’ia rave i te semeio nā roto i te i’oa o Iesu, maori rā ’ua tāmā-roa-hia ’oia i tāna ra mau ’ohipa ’ī’ino—</p></div><div class="verse-container"><p>2 ’E i teienei, i muri a’era, mai te mea ē ’aita e hape i ravehia e teie nei ta’ata nō te tai’ora’a i tō mātou nei taime, ’ua hope ïa te toru ’ahuru ’e ma toru o te matahiti.</p></div><div class="verse-container"><p>3 ’E ’ua ha’amata te mau ta’ata i te hi’o māite atu ma te ’ana’anatae rahi i te tāpa’o i hōro’ahia mai e te peropheta ra ’o Samuela, te ’āti Lamana, ’oia ïa, i te taime e tupu ai te pōiri nō te ārea e toru mahana te maoro i ni’a i te fenua tā’āto’a nei.</p></div><div class="verse-container"><p>4 ’E ’ua tupu te fē’a’a rahi ’e te mau mārōra’a rahi i rotopū i te mau ta’ata, noa atu ā te mau tāpa’o e rave rahi i hōro’ahia mai na.</p></div><div class="verse-container"><p>5 ’E i muri a’era, i te toru ’ahuru ’e ma maha o te matahiti, i te ’āva’e mātāmua, nō te maha o te mahana o te ’āva’e, ’ua tupu te hō’ē vero rahi roa, mai tei ’ore i ’itea i ni’a i te fenua mai te mātāmua mai ā.</p></div><div class="verse-container"><p>6 ’E ’ua tupu ato’a te hō’ē vero rahi ’e te ri’ari’a ; ’e ’ua tupu te hō’ē pātiri ri’ari’a, ’e nō reira ho’i ’ua fa’a’āueue te reira i te fenua tā’āto’a, mai te mea ra ē, ’ua fātata te reira i te ’āfāfā.</p></div><div class="verse-container"><p>7 ’E ’ua ’anapa mai te mau uira ’ana’ana, ’o tei ’ore ā i ’itea na i ni’a i te fenua tā’āto’a.</p></div><div class="verse-container"><p>8 ’E ’ua pa’apa’a ihora te ’oire ra nō Zarahemela i te auahi.</p></div><div class="verse-container"><p>9 ’E ’ua tomo roa ihora te ’oire ra nō Moroni i raro roa i te miti, ’e ’ua paremo ihora te mau ta’ata nō taua ’oire ra.</p></div><div class="verse-container"><p>10 ’E ’ua tāpo’ihia ihora te ’oire ra nō Moroniha i te repo fenua, ’e ’ua riro ihora te vāhi nō te ’oire ’ei mou’a rahi roa.</p></div><div class="verse-container"><p>11 ’E ’ua tupu te pau rahi ’e te ri’ari’a i ni’a i te fenua i te pae apato’a.</p></div><div class="verse-container"><p>12 Inaha rā, ’ua rahi roa atu te pau ’e te ri’ari’a i ni’a i te fenua i te pae apato’erau, inaha ho’i, ’ua fa’ahuru-’ē-roa-hia te fenua tā’āto’a nō te vero ’e te mau pūāhiohio, ’e te mau pātiri ’e te mau uira, ’e te ’āueuera’a rahi o te fenua tā’āto’a.</p></div><div class="verse-container"><p>13 ’E ’ua pararī haere te mau purūmu rahi, ’e ’ua ’ino te mau purūmu pāpū, ’e ’ua pu’upu’u haere te mau vāhi pāpū.</p></div><div class="verse-container"><p>14 ’E ’ua tomo roa ihora te mau ’oire rahi ’e te tu’iro’o e rave rahi, ’e ’ua pa’apa’a te tahi pae i te auahi, ’e e rave rahi tei fa’a’āueuehia ē tae roa atu ’ua ma’iri te mau fare i raro i te repo, ’e ’ua taparahihia te mau ta’ata, ’e ’ua vaiiho-ano-noa-hia te mau vāhi i ti’ahia e rātou ra.</p></div><div class="verse-container"><p>15 ’E tē vai ra te tahi mau ’oire i toe noa mai ; ’āre’a rā ’ua rahi roa te mau vāhi ’ino nō te reira, ’e tē vai ra ho’i e rave rahi ta’ata tei pohe i roto.</p></div><div class="verse-container"><p>16 ’E tē vai ra te tahi pae ’o tei ’āfa’i-’ē-hia atu nā roto i te pūāhiohio ; ’e te vāhi i ’āfa’ihia atu rātou ra, ’aita roa te hō’ē ta’ata i ’ite i te reira, maori rā ’ua ’ite rātou ’e ’ua ’āfa’i-’ē-hia atu rātou.</p></div><div class="verse-container"><p>17 ’E ’ua nā reira te fenua tā’āto’a i te fa’ahuru-’ē-hia nā roto i te mau vero, ’e te mau pātiri, ’e te mau uira, ’e te ’āueuera’a fenua.</p></div><div class="verse-container"><p>18 ’E inaha, ’ua pararī te mau mato nā te ’āfara’a ; ’e ’ua pararī te reira i ni’a i te fenua tā’āto’a, ’e nō reira ho’i ’ua ’itehia te reira i roto i te mau hu’ahu’a i pararī, i roto i te mau vāhi ’afā ’e i roto i te mau ārea, i ni’a i te fenua tā’āto’a.</p></div><div class="verse-container"><p>19 ’E i muri a’era, ’ia fa’aea te mau pātiri, ’e te mau uira, ’e te vero, ’e te mata’i rahi, ’e te mau ’āueuera’a fenua—inaha ho’i, ’ua tupu te reira e toru hora i te maoro ; ’e ’ua parau ho’i te tahi pae ē, ’ua roa atu ā te taime i te reira ; ’āre’a rā ’ua hope teie mau mea rahi ’e te ri’ari’a i te tupu i roto paha i te ārea e toru hora—’e inaha, ’ua vai mai te pōiri i ni’a i te fenua tā’āto’a.</p></div><div class="verse-container"><p>20 ’E i muri a’era, ’ua tae mai te pōiri ta’ota’o rahi roa i ni’a i te fenua tā’āto’a, ’e nō reira ho’i ’ua ’ite te mau ta’ata ’o tei ’ore i pohe i te māhu pōiri.</p></div><div class="verse-container"><p>21 ’E nō te pōiri, ’aita atu ra e ti’a ’ia tūtu’i i te hō’ē auahi, ’e ’aita ato’a te mōrī hinu, ’e ’aita ato’a te rama ; ’e ’aita ato’a e ti’a ’ia tahu i te auahi i te vahie maita’i ’e te marō, ’e nō reira ’aita roa atu ra e ti’a ’ia vai te hō’ē noa atu huru māramarama.</p></div><div class="verse-container"><p>22 ’E ’aita roa te hō’ē māramarama i ’itehia, ’aita te auahi, ’aita te hō’ē ’ana’ana, ’aita te mahana, ’aita te marama, ’aita te mau feti’a, ’e ’ua rahi roa te māhu pōiri i ni’a i te fenua tā’āto’a.</p></div><div class="verse-container"><p>23 ’E i muri a’era, ’ua vai noa te reira nō te ārea e toru mahana te maoro ’e ’aita e māramarama i ’itehia ; ’e tē vai noa ra te ’oto rahi, ’e te ’auē, ’e te ta’i i rotopū i te mau ta’ata ’aore e fa’aea ; ’oia ïa, ’ua rahi roa te autā o te mau ta’ata nō te pōiri ’e te pau rahi i tae mai i ni’a ia rātou.</p></div><div class="verse-container"><p>24 ’E i te hō’ē vāhi ’ua fa’aro’ohia tō rātou ’otora’a, i te nā-’ō-ra’a ē : ’Āhiri tātou i tātarahapa hou teie mahana ’ino ’e te ri’ari’a rahi i tae mai ai, i reira ’ua fa’ahereherehia ïa tō tātou mau taea’e, ’e ’aita ïa rātou e pa’apa’a i roto i te ’oire rahi o Zarahemela.</p></div><div class="verse-container"><p>25 ’E i te tahi atu vāhi, ’ua fa’aro’ohia rātou i te ta’ira’a ’e te ’otora’a, i te nā-’ō-ra’a ē : ’Āhiri tātou i tātarahapa hou teie mahana ’ino ’e te ri’ari’a i tae mai ai, ’e ’āhiri ’aita tātou i taparahi ’e i pēhi i te mau peropheta i te ’ōfa’i, ’e i tīahi atu ia rātou i rāpae ; i reira ’ua fa’ahereherehia ïa tō tātou mau metua vahine, ’e tā tātou mau tamāhine nehenehe, ’e tā tātou mau tamari’i, ’e ’aita ïa rātou i tāpo’ihia i roto i taua ’oire rahi ra o Moroniha. ’E ’ua nā reira te mau ta’ata i te autā rahi ma te ri’ari’a.</p></div>
    <nav>
        <a href="chapters/3_ne_chapitre_7.html">Page précédente</a> | 
        <a href="../index.html">Retour à la table des matières</a>
        <a href="chapters/3_ne_chapitre_9.html">Page suivante</a> | 
    </nav>
</body>
</html>
