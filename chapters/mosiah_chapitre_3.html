
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Mosiah Chapitre 3 - Te Buka a Moromona">
    <meta name="viewport" content="width=device-width, initial-scale=1.0">
    <title>Mosiah Chapitre 3</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>Mosiah Chapitre 3</h2>
    <div class="verse-container"><p>1 ’E teie fa’ahou e tō’u mau taea’e, ’a fa’aro’o mai na ’outou, e ma’a parau iti ā tā’u e parau atu ia ’outou ; inaha ho’i, tē vai nei te tahi mau mea ’o tā’u i hina’aro ’ia fa’a’ite atu ia ’outou nō te mau mea e tupu a muri a’e.</p></div><div class="verse-container"><p>2 ’E te mau mea ’o tā’u e fa’a’ite atu ia ’outou na, ’ua fa’a’itehia mai ïa iā’u e te hō’ē melahi a te Atua. ’E ’ua nā ’ō mai ’oia iā’u : ’A ara ; ’e ’ua ara ihora vau, ’e inaha tē ti’a ra ’oia i mua iā’u.</p></div><div class="verse-container"><p>3 ’E ’ua parau mai ra ’oia iā’u : ’A ara, ’e ’a fa’aro’o i te mau parau tā’u e fa’a’ite atu ia ’oe ; inaha ho’i, ’ua tae mai au nō te fa’a’ite atu ia ’oe i te mau parau ’oa’oa nō te ’oa’oa rahi.</p></div><div class="verse-container"><p>4 ’Ua fa’aro’o ho’i te Fatu i tā ’oe mau pure, ’e ’ua ha’avā ho’i i tō ’oe parauti’a, ’e ’ua tono mai iā’u nō te fa’a’ite atu ia ’oe ’ia ’oa’oa ’oe ; ’e ’ia fa’a’ite atu ho’i ’oe i tō ’oe mau ta’ata, ’ia fa’a’ī-ato’a-hia rātou i te ’oa’oa.</p></div><div class="verse-container"><p>5 Inaha ho’i, tē fātata mai ra te tau ’e ’aita ho’i i ātea roa, ’e ma te mana, e tae mai ai te Fatu Manahope ’o tei fa’atere ari’i na, ’o tei vai na ho’i, ’e ’o tē vai noa nei ē a muri ē a muri noa atu, i raro nei mai te ra’i mai i rotopū i te mau tamari’i a te ta’ata nei, ’e e pārahi ho’i ’oia i roto i te hō’ē tino tāhuti, ’e e haere atu ’oia i rotopū i te ta’ata nei, ma te rave i te mau semeio fa’ahiahia, ’oia ho’i, te fa’aorara’a i te feiā ma’i, te fa’ati’a-fa’ahou-ra’a i te feiā pohe, te fa’aorara’a i te feiā piri’o’i ’ia haere, ’e te feiā matapō ia ’ite, ’e te feiā tari’a turi ’ia fa’aro’o, ’e te fa’aorara’a ho’i i te mau huru ma’i ato’a.</p></div><div class="verse-container"><p>6 ’E e ti’avaru ’oia i te mau diabolo, ’oia ho’i i te mau vārua ’ino e pārahi ra i roto i te ’ā’au o te mau tamari’i a te ta’ata nei.</p></div><div class="verse-container"><p>7 ’E inaha, e fāri’i ’oia i te mau fa’ahemara’a, i te māuiui o te tino, i te po’ia, i te po’ihā, ’e i te rohirohi, ’o tē ’ore e ti’a i te hō’ē ta’ata ’ia fa’a’oroma’i, maori rā e tae mai te pohe iāna ; inaha ho’i, e tahe tōna toto nā roto i te mau ’āpo’o ato’a o tōna ’iri nō tōna māuiui rahi nō te mau ’ohipa ’ī’ino ’e te mau ’ohipa vi’ivi’i a tōna ra mau ta’ata.</p></div><div class="verse-container"><p>8 ’E e ma’irihia tōna i’oa, ’o Iesu Mesia, te Tamaiti a te Atua, te Metua o te ra’i e te fenua, Tei Hamani i te mau mea ato’a mai te mātāmua mai ā ; ’e tōna metua vahine e ma’irihia ïa tōna i’oa ’o Maria.</p></div><div class="verse-container"><p>9 ’E inaha, e haere mai ’oia i tōna ihora, ’ia tae te fa’aorara’a i te mau tamari’i a te ta’ata nei nā roto i te fa’aro’o i tōna ra i’oa ; ’e i muri a’e i taua mau mea ato’a ra e fa’ariro rātou iāna ’ei ta’ata noa, ’e e parau rātou ē, e diabolo tōna, ’e e papa’i rātou iāna, ’e e fa’asātauro ho’i iāna.</p></div><div class="verse-container"><p>10 ’E e tia mai ’oia i ni’a i te toru o te mahana mai te pohe mai ; ’E inaha, e ti’a ’oia nō te ha’avā i tō te ao nei ; ’e inaha, ’ua ravehia teie mau mea ato’a ’ia tae te ha’avāra’a parauti’a i ni’a i te mau tamari’i a te ta’ata nei.</p></div><div class="verse-container"><p>11 Inaha ho’i, e riro ato’a tōna toto ’ei tāra’ehara nō te mau ta’ata i hi’a nō te ’ōfatira’a ture a Adamu, nō rātou tei pohe ma te ’ite ’ore i te hina’aro o te Atua nō ni’a ia rātou, ’e ’aore rā ’o tei hara ma te ’ite ’ore.</p></div><div class="verse-container"><p>12 ’Auē ho’i ē, ’auē ho’i ’oia tei ’ite ē ’ua ’ōrure ’oia i te Atua ! ’E ’aita ho’i te fa’aorara’a e tae i taua ta’ata ra, maori rā nā roto i te tātarahapara’a ’e te fa’aro’o i te Fatu ra ia Iesu Mesia.</p></div><div class="verse-container"><p>13 ’E i tono na te Fatu te Atua i tōna mau peropheta mo’a i rotopū i te mau tamari’i ato’a a te ta’ata nei, nō te fa’a’ite atu i teie nei mau mea i tō te mau ’ōpū ato’a, ’e tō te mau nūna’a ato’a, ’e tō te mau reo ato’a, ’e te ta’ata ato’a e ti’aturi e tae mai te Mesia, e fāri’i ïa rātou i te ha’amatarara’a nō tā rātou ra mau hara, ’e e ’oa’oa rātou ma te ’oa’oa rahi, mai te mea ra ē, ’ua tae mai na ’oia i rotopū ia rātou.</p></div><div class="verse-container"><p>14 Terā rā ’ua ’ite te Fatu te Atua ē, e feiā ’ā’au ’eta’eta tōna ra mau ta’ata, ’e ’ua fa’ata’a ’oia i te hō’ē ture nā rātou, ’oia ho’i te ture a Mose.</p></div><div class="verse-container"><p>15 ’E ’ua fa’a’ite ’oia ia rātou e rave rahi mau tāpa’o, ’e te mau ’ohipa ’ūmerehia, ’e te mau taipe, ’e te mau hōho’a nō tōna ra taera’a mai ; ’e ’ua parau ato’a atu te mau peropheta mo’a ia rātou nō ni’a i tōna taera’a mai ; terā rā ’ua fa’a’eta’eta rātou i tō rātou ’ā’au, ’e ’aita ho’i rātou i ’ite ē, e mea faufa’a ’ore te ture a Mose, maori rā nā roto i te tāra’ehara o tōna ra toto.</p></div><div class="verse-container"><p>16 ’E ’āhiri ’ua ti’a i te mau tamari’i ri’i ’ia hara, ’aita ïa e ti’a ia rātou ’ia fa’aorahia ; ’āre’a rā tē parau atu nei au ia ’outou na, ’ua ha’amaita’ihia rātou ; inaha ho’i, nō te mea mai tā rātou i hi’a ia Adamu, ’e ’aore rā nā roto i tā te tino, e riro ato’a te toto o te Mesia ’ei tāra’ehara nā rātou.</p></div><div class="verse-container"><p>17 ’E tē parau fa’ahou atu nei ā, tē parau atu nei au ia ’outou, ’aita atu e i’oa, ’aita ho’i e ’ē’a, ’aita ho’i e rāve’a e fa’a’itehia mai, e tae mai ai te fa’aorara’a i te mau tamari’i a te ta’ata nei, i roto ana’e rā, ’e nā roto ana’e ho’i i te i’oa o te Mesia, te Fatu Manahope.</p></div><div class="verse-container"><p>18 Inaha ho’i, te ha’avā ra ’oia, ’e e mea ti’a tāna ha’avāra’a ; ’e ’aita ho’i te tamari’i ri’i tei pohe i tōna ’aiūra’a e mou ; ’āre’a rā tē inu ra te ta’ata i te pohe nō tō rātou iho vārua, maori rā ’ia fa’aha’eha’a rātou ia rātou iho ’e ’ia riro mai te tamari’i ri’i ra, ’e ’ia ti’aturi ho’i ē, i vai na te fa’aorara’a, ’e tē vai nei, ’e e tae mai ïa, i roto, ’e nā roto ho’i i te toto tāra’ehara o te Mesia, te Fatu Manahope ra.</p></div><div class="verse-container"><p>19 ’E ’ua riro te ta’ata nātura nei ’ei ’enemi nō te Atua, ’e ’ua tupu te reira mai te hi’ara’a o Adamu mai ā, ’e e vai noa ho’i ē a muri ē a muri noa atu, maori rā ’ia auraro ’oia i te mau arata’ira’a a te Vārua Mo’a, ’e ’ia fa’aru’e i te ta’ata nātura ’e ’ia riro ’ei ta’ata mo’a nā roto i te tāra’ehara a te Mesia ra te Fatu, ’e ’ia riro ho’i mai te hō’ē tamari’i ra i te auraro, te marū, te ha’eha’a, te fa’a’oroma’i, te ’ī i te aroha, te hina’aro ’ia auraro i te mau mea ato’a tā te Fatu e hina’aro ’ia tu’u mai i ni’a iāna, mai te hō’ē tamari’i e auraro i tōna ra metua tāne.</p></div><div class="verse-container"><p>20 ’E ’oia fa’ahou, tē parau atu nei au ia ’outou, tē fātata mai ra i te tau e parare ai te ’ite nō ni’a i te Fa’aora nā roto i te mau nūna’a ato’a, ’e te mau ’ōpū ato’a, ’e te mau reo ato’a, ’e te mau ta’ata ato’a.</p></div><div class="verse-container"><p>21 ’E inaha, ’ia tae mai taua tau ra, ’aita roa te hō’ē ta’ata e ’itea i mua i te Atua ma te hapa ’ore, maori rā te mau tamari’i ri’i, ’e tei tātarahapa ’e tei ti’aturi i te i’oa o te Fatu te Atua Manahope.</p></div><div class="verse-container"><p>22 ’E i taua tau nei ho’i, ’ia oti tā ’oe ha’api’ira’a atu i tō ’oe mau ta’ata i te mau mea tā te Fatu tā tō ’oe Atua i fa’aue atu ia ’oe na, ’ei reira ’aita atu ra rātou e ’itea ma te hapa ’ore i mua i te aro o te Atua, maori rā mai tei au i te parau tā’u i parau atu ia ’oe na.</p></div><div class="verse-container"><p>23 ’E i teienei, ’ua oti tā’u paraura’a atu i te mau parau tā te Fatu te Atua i fa’aue mai iā’u.</p></div><div class="verse-container"><p>24 ’E tē nā ’ō mai ra te Fatu : E riro taua mau parau ra ’ei ’itera’a pāpū māramarama i teie nei mau ta’ata ’ia tae i te mahana ha’avāra’a ; nō reira e ha’avāhia rātou, te ta’ata tāta’itahi, mai te au i tāna ra mau ’ohipa, mai te mea e mea maita’i te reira, ’e ’aore rā mai te mea e mea ’ino te reira.</p></div><div class="verse-container"><p>25 E mai te mea e mea vi’ivi’i rātou, e vaiihohia rātou i te hi’o-ri’ari’a-ra’a i tā rātou ihora mau hara ’e te mau ’ohipa vi’ivi’i, ’o tē fa’a’ōtemutemu ia rātou mai mua atu i te aro o te Fatu i roto i te mamae ’e te māuiui hope ’ore, ’e e ’ore roa e ti’a ia rātou ’ia ho’i mai ; nō reira ’ua inu rātou i te pohe i tō rātou iho vārua.</p></div><div class="verse-container"><p>26 Nō reira, ’ua inu rātou i tō roto i te ’āu’a o te riri ’ū’ana o te Atua, ’aore atu ra i ti’a i te parauti’a ’ia tāpe’a i te reira ’ia ’ore rātou ’ia inu, ’aore ato’a ho’i i ti’a ’ia huna ē, e mea ti’a ia hi’a Adamu nō tōna ’amura’a i te mā’a hotu i rāhuihia ra ; nō reira, ’aita ā te aroha e parau ia rātou ē a muri noa atu.</p></div><div class="verse-container"><p>27 ’E tō rātou mamae rahi mai tō te roto auahi ïa ’e te gopheri ho’i, ’e e mea pohe ’ore tō reira mau ura auahi, ’e tē pe’e noa ra tōna au auahi i ni’a ē a muri ē a muri noa atu. Tē nā reira mai ra te Fatu i te fa’aue mai iā’u. ’Āmene.</p></div>
    <nav>
        <a href="chapters/mosiah_chapitre_2.html">Page précédente</a> | 
        <a href="../index.html">Retour à la table des matières</a>
        <a href="chapters/mosiah_chapitre_4.html">Page suivante</a> | 
    </nav>
</body>
</html>
