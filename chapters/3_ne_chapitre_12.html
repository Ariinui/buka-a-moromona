
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="3 Ne Chapitre 12 - Te Buka a Moromona">
    <meta name="viewport" content="width=device-width, initial-scale=1.0">
    <title>3 Ne Chapitre 12</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>3 Ne Chapitre 12</h2>
    <div class="verse-container"><p>1 ’E i muri a’era, ’ia oti a’era tā Iesu paraura’a atu i teie mau parau ia Nephi, ’e ’ia rātou ’o tei pi’ihia, (’e te rahira’a ta’ata i pi’ihia ’e tei fāri’i i te mana ’e te ha’amanara’a ’ia bāpetizo i te ta’ata, hō’ē ’ahuru ’e ma piti ïa) ’e inaha, ’ua fa’atoro atu ra ’oia i tōna rima i ni’a i te mau ta’ata, ’e ’ua parau atu ra ia rātou ma te reo pūai, i te nā-’ō-ra’a atu ē : E ao tō ’outou mai te mea e ha’apa’o ’outou i te mau parau a teie nei tino hō’ē ’ahuru ’e ma piti ’o tā’u i mā’iti mai rotopū mai ia ’outou nō te tāvini ia ’outou, ’e ’ia riro ’ei mau tāvini nō ’outou ; ’e ’ua hōro’a atu vau i te mana ia rātou ’ia bāpetizo ia ’outou i te pape ; ’e ’ia oti ’outou i te bāpetizohia i te pape, inaha, nā’u ïa ’outou e bāpetizo i te auahi ’e i te Vārua Maita’i ; nō reira e ao tō ’outou mai te mea e ti’aturi ’outou iā’u ’e ’ia bāpetizohia, i muri iho i tō ’outou hi’ora’a mai iā’u nei ’e te ’itera’a ho’i ē, tē vai mau nei au.</p></div><div class="verse-container"><p>2 ’E teie fa’ahou ā, e maita’i atu ā tō rātou ’o tē ti’aturi mai i tā ’outou mau parau ’a fa’a’ite pāpū atu ai ’outou ē, ’ua ’ite mata ’outou iā’u, ’e ’ua ’ite ho’i ’outou ē, tē vai mau nei au. ’Oia ïa, e ao tō rātou ’o tē ti’aturi i tā ’outou mau parau, ’e ’o tē fa’aha’eha’a roa ia rātou ’e ’o tē bāpetizohia, nō te mea e fa’a’īhia rātou i te auahi ’e i te Vārua Maita’i, ’e e fāri’i i te ha’amatarara’a nō tā rātou ra mau hara.</p></div><div class="verse-container"><p>3 ’Oia ïa, e ao tō tei ha’eha’a te ’ā’au ’o tē haere mai iā’u nei, nō rātou ho’i te bāsileia o te ao ra.</p></div><div class="verse-container"><p>4 ’E teie fa’ahou ā, e ao tō tei ’oto, e tāmāhanahanahia ho’i rātou.</p></div><div class="verse-container"><p>5 E ao tō tei marū, e riro ho’i ia rātou te fenua.</p></div><div class="verse-container"><p>6 E ao tō tei hia’ai ’e tō tei poihā i te parauti’a, e fa’a’īhia ho’i rātou i te Vārua Maita’i.</p></div><div class="verse-container"><p>7 E ao tō tei aroha ia vetahi ’ē ra ; e aroha-ato’a-hia mai rātou.</p></div><div class="verse-container"><p>8 E ao tō tei mā te ’ā’au, e ’ite ho’i rātou i te Atua.</p></div><div class="verse-container"><p>9 E ao tō tei fa’atupu i te parau hau ra, e parauhia rātou ’ei mau tamari’i nā te Atua.</p></div><div class="verse-container"><p>10 E ao tō tei hāmani-’ino-hia nō tō’u ra i’oa, nō rātou ho’i te bāsileia o te ao ra.</p></div><div class="verse-container"><p>11 E ao tō ’outou ’ia fa’a’ino mai, ’e ’ia hāmani ’ino mai, ’e ’ia pari ha’avare noa mai te ta’ata ia ’outou i te mau ’ino ato’a nō’u nei.</p></div><div class="verse-container"><p>12 E ’oa’oa rahi ho’i ’outou, ’e e pōpou rahi ho’i ’outou ; e utu’a maita’i rahi ho’i tā ’outou i te ao ra ; i nā reira ho’i rātou i te hāmani ’ino i te mau peropheta nā mua ia ’outou.</p></div><div class="verse-container"><p>13 ’Oia mau, ’oia mau, tē parau atu nei au ia ’outou na, tē fa’ariro nei au ia ’outou ’ei miti nō te fenua nei ; ’āre’a ’ia mā’aro te miti ra, e aha ïa te mea e tāmitihia ai te fenua nei ? ’Ua riro ïa te miti i taua taime ra ’ei mea faufa’a ’ore, e fa’aru’ehia ïa, ’e e ta’ata’ahihia ïa e te ’āvae ta’ata.</p></div><div class="verse-container"><p>14 ’Oia mau, ’oia mau, tē parau atu nei au ia ’outou na, tē fa’ariro nei au ia ’outou ’ei māramarama nō teie nei feiā. Te hō’ē ’oire i fa’ati’ahia i ni’a i te ’āivi ra, e’ita ïa e mo’e.</p></div><div class="verse-container"><p>15 Inaha, e tūtu’i ānei te ta’ata nei i te lamepa ’a tu’u atu ai i raro a’e i te fāri’i ? ’Aita roa, i ni’a rā i te vaira’a, ’ia māramarama tō te fare pā’āto’a.</p></div><div class="verse-container"><p>16 Nō reira, ’a vaiiho i tō ’outou māramarama ’ia ’ana’ana i mua i teie nei mau ta’ata, ’ia ’ite mai rātou i tā ’outou mau ’ohipa maita’i ’e ’ia fa’ahanahana atu i tō ’outou Metua i te ao ra.</p></div><div class="verse-container"><p>17 ’Eiaha e mana’o ē ’ua haere mai au nō te fa’a’ore i te ture ’e te mau peropheta. ’Aore au i haere mai nō te fa’a’ore, nō te fa’ati’a rā.</p></div><div class="verse-container"><p>18 Nō te mea ’oia mau tē parau atu nei au ia ’outou na, te hō’ē iota ’e te hō’ē vāhi iti o te ture nei, ’aita ïa i mou, ’ua hope roa rā i te tupu iā’u nei.</p></div><div class="verse-container"><p>19 ’E inaha, ’ua hōro’a atu vau i te ture ’e te mau fa’auera’a a tō’u Metua ia ’outou na, ’ia ti’aturi mai ’outou iā’u nei, ’e ’ia tātarahapa ho’i ’outou i tā ’outou mau hara, ’e ’ia haere mai ho’i iā’u nei ma te ’ā’au ’oto ’e te vārua tātarahapa. Inaha, tei mua te mau fa’auera’a ia ’outou na, ’e ’ua fa’ati’ahia te ture.</p></div><div class="verse-container"><p>20 Nō reira, ’a haere mai ’outou iā’u nei, ’e ’ia fa’aorahia ’outou ; nō te mea ’oia mau tē parau atu nei ho’i au ia ’outou na, ’ia ’ore ’outou e ha’apa’o i tā’u ra mau fa’auera’a, ’o tā’u i fa’aue atu ia ’outou i teie taime, e ’ore roa ’outou e ō i te bāsileia o te ao ra.</p></div><div class="verse-container"><p>21 ’Ua fa’aro’o ho’i ’outou ē i parauhia mai na e te feiā i tahito ra, ’e ’ua pāpa’i-ato’a-hia ho’i i mua ia ’outou ē, ’eiaha ’oe e taparahi i te ta’ata, ’e ’o ’oia ’o tē taparahi i te ta’ata ra, e au ïa iāna te ha’avāra’a a te Atua.</p></div><div class="verse-container"><p>22 ’Āre’a rā tē parau atu nei au ia ’outou na, te ta’ata e riri noa atu i tōna ra taea’e, e au ato’a ïa iāna tāna ra ha’avāra’a. ’E ’o ’oia ’o tē parau atu i tōna taea’e ē, e Raka, e au ïa iāna te ha’avāra’a a te ’āpo’ora’a ; ’e ’o ’oia ’o tē parau atu ē, e ma’ama’a ’oe, e au ïa iāna te auahi nō hade.</p></div><div class="verse-container"><p>23 Nō reira, mai te mea e haere mai ’oe iā’u nei, ’e ’aore rā e hina’aro ’oe i te haere mai iā’u nei, ’e ’ua ha’amana’o ihora ’oe i reira ē e hara tā tō ’oe taea’e ia ’oe na—</p></div><div class="verse-container"><p>24 ’A haere atu i tō ’oe taea’e ’e ’a fa’a’āfaro nā mua ia ’oe ’e tō ’oe taea’e, ’e i muri iho ’a haere mai ai iā’u nei ma te ’ā’au hina’aro mau, ’e i reira vau e fāri’i ai ia ’oe.</p></div><div class="verse-container"><p>25 ’A fa’aau ’oi’oi i te parau i tō ’oe ’enemi ’a au ai ’oia ia ’oe na, ’o te roa’a ho’i ’oe iāna, ’e hurihia atu ra ’oe i roto i te fare tāpe’ara’a.</p></div><div class="verse-container"><p>26 ’Oia mau, ’oia mau, tē parau atu nei au ia ’oe na, ’eiaha roa ’oe e haere mai i rāpae i taua vāhi ra ē tae roa atu ’ua pe’e ia ’oe te senine tā’āto’a. ’E ’a tāpe’ahia ai ’oe i roto i te fare tāpe’ara’a, ’ua ti’a ānei ia ’oe ’ia ’aufau i te hō’ē a’e senine ? ’Oia mau, ’oia mau, tē parau atu nei au ia ’oe na, ’Aita roa.</p></div><div class="verse-container"><p>27 Inaha, i pāpa’ihia na e te feiā i tahito ra ē, ’eiaha ’oe e fa’aturi.</p></div><div class="verse-container"><p>28 ’Āre’a rā tē parau atu nei au ia ’outou na, ’o ’oia ’o tē hi’o noa atu i te hō’ē vahine ma te fa’atupu i te hina’aro vi’ivi’i iāna ra, ’ua fa’aturi ïa i roto i tōna ihora ’ā’au.</p></div><div class="verse-container"><p>29 Inaha, tē hōro’a atu nei au i te hō’ē fa’auera’a ia ’outou na, ’eiaha roa ’outou e fa’ati’a i te hō’ē o teie mau mea ’ia ō mai i roto i tō ’outou nā ’ā’au.</p></div><div class="verse-container"><p>30 ’E mea maita’i a’e ho’i ’ia ha’apae ’outou i teie mau mea, ’e ’ia nā reira ’outou ra, tē rave ra ïa ’outou i tō ’outou sātauro, ’ia ’ore ’outou ’ia hurihia atu i roto ia hade.</p></div><div class="verse-container"><p>31 I pāpa’ihia na ho’i ē, ’o ’oia ’o tē ha’apae i tāna vahine, ’ia hōro’a atu ’oia i te parau pāpa’ihia nō te fa’ata’a-’ē-ra’a iāna ra e ti’a ai.</p></div><div class="verse-container"><p>32 ’Oia mau, ’oia mau, tē parau atu nei au ia ’outou na, ’o ’oia ’o tē ha’apae i tāna vahine e ’ere i tō te poreneia, ’ua fa’ariro ïa ’oia iāna ’ei vahine fa’aturi ; ’e ’o ’oia ’o tē fa’aipoipo i taua vahine ra i fa’ata’a-’ē-hia ’ua fa’aturi ato’a ïa.</p></div><div class="verse-container"><p>33 ’E i pāpa’i-fa’ahou-hia na ho’i ē, ’eiaha roa ’oe e tapu ha’avare, e fa’atupu rā ’oe i tā ’oe mau tapura’a i te Fatu ra.</p></div><div class="verse-container"><p>34 ’Āre’a rā ’oia mau, ’oia mau, tē parau atu nei au ia ’outou na, ’eiaha roa e tapu ; ’eiaha i mua i te ra’i ra, ’o tō te Atua ïa terōno.</p></div><div class="verse-container"><p>35 ’Eiaha ato’a i te fenua, ’o tōna ïa ta’ahira’a ’āvae.</p></div><div class="verse-container"><p>36 ’Eiaha ato’a ’oe e tapu i tō ’oe iho upo’o, nō te mea e’ita e ti’a ia ’oe ’ia fa’a’ereere ’e ’aore rā ia fa’ateatea i te hō’ē io rouru.</p></div><div class="verse-container"><p>37 ’Ia riro rā tā ’outou parau nō te ’oia ’ei ’oia, ’e te ’aita roa ’ei ’aita roa ; ’e ’ia hau atu ā te mau parau ra, nō roto ïa i te ’ino.</p></div><div class="verse-container"><p>38 ’E inaha, i pāpa’ihia na ho’i ē, e mata ra, ’ei mata ïa te utu’a, e niho ra, ’ei niho ïa te utu’a.</p></div><div class="verse-container"><p>39 ’Āre’a rā tē parau atu nei au ia ’outou na, ’eiaha ’outou e tāho’o i te ’ino nō te ’ino, ’āre’a rā ’ia tūpa’i mai te hō’ē ta’ata i tō ’oe pāpāri’a ’atau, ’a fāriu ato’a atu i te tahi.</p></div><div class="verse-container"><p>40 ’E ’ia horo te hō’ē ta’ata ia ’oe i te ture ’e ’a rave atu ai i tō ’oe ’ahu ’ō’omo ra, ’a tu’u ato’a atu i tō ’oe perēue.</p></div><div class="verse-container"><p>41 ’E ’ia fa’aue mai te hō’ē ta’ata ia ’oe ’ia haere nō te hō’ē maile, ’a haere ato’a ’ōrua ’e ’ia piti noa atu.</p></div><div class="verse-container"><p>42 ’A hōro’a atu iāna ’o tei ani mai ia ’oe ra, ’e iāna ’o tei tīpe’e mai ia ’oe ra ’eiaha roa ïa ’oe e fāriu ’ē atu.</p></div><div class="verse-container"><p>43 ’E inaha, i pāpa’i-ato’a-hia na ho’i ē, e here atu ’oe i tō ’oe ta’ata tupu, ’e e riri atu i tō ’oe ’enemi.</p></div><div class="verse-container"><p>44 Inaha rā tē parau atu nei au ia ’outou na, ’a here atu i tō ’outou mau ’enemi ; ’a ha’amaita’i atu ia rātou ’o tei tuhi mai ia ’outou, ’a hāmani maita’i atu ia rātou ’o tei riri mai ia ’outou, ’e ’a pure atu nō rātou ’o tei parau ’ino mai ’e ’o tei hāmani ’ino mai ia ’outou.</p></div><div class="verse-container"><p>45 ’Ia riro ’outou ’ei mau tamari’i nā tō ’outou Metua i te ao ra ; tē fa’ahiti mai nei ho’i ’oia i tāna mahana i ni’a i te ’ino ’e te maita’i.</p></div><div class="verse-container"><p>46 Nō reira, taua mau mea ra i parauhia mai e te feiā tahito ra, ’o tei vai na i raro a’e i te ture, ’ua fa’ati’ahia ïa.</p></div><div class="verse-container"><p>47 ’Ua fa’a’orehia te mau mea tahito ra, ’e ’ua riro te mau mea ato’a ’ei mea ’āpī.</p></div><div class="verse-container"><p>48 Nō reira, tē hina’aro nei au ’ia maita’i roa ’outou mai iā’u nei ’e tō ’outou Metua i te ao ra e maita’i roa ra.</p></div>
    <nav>
        <a href="chapters/3_ne_chapitre_11.html">Page précédente</a> | 
        <a href="../index.html">Retour à la table des matières</a>
        <a href="chapters/3_ne_chapitre_13.html">Page suivante</a> | 
    </nav>
</body>
</html>
