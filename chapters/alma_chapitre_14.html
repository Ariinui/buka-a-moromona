
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Alma Chapitre 14 - Te Buka a Moromona">
    <meta name="viewport" content="width=device-width, initial-scale=1.0">
    <title>Alma Chapitre 14</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>Alma Chapitre 14</h2>
            <div class="verse-container"><p>1 ’E i muri a’era, ’ia fa’aoti a’era ’oia i tāna paraura’a atu i te mau ta’ata, e rave rahi tei ti’aturi i tāna mau parau, ’e ’ua ha’amata ihora i te tātarahapa, ’e i te ’imi i te mau pāpa’ira’a mo’a.</p></div><div class="verse-container"><p>2 ’Ua hina’aro rā te tahi pae rahi o rātou i te taparahi ia Alama rāua ’o Amuleka : ’ua riri ho’i rātou ia Alama, nō te pāpū o tāna mau parau ia Zeezeroma ; ’e ’ua parau ato’a rātou ē, ’ua ha’avare Amuleka ia rātou, ’e ’ua fa’a’ino i tā rātou ture, ’e tō rātou mau pāruru ture ’e te mau ha’avā.</p></div><div class="verse-container"><p>3 ’E ’ua riri ato’a rātou ia Alama rāua ’o Amuleka ; ’e nō te mea ’ua fa’a’ite pāpū rāua nō ni’a i tā rātou mau ’ohipa ’ī’ino, ’ua tītau atu ra rātou ’ia taparahi huna ia rāua.</p></div><div class="verse-container"><p>4 ’E i muri a’era, ’aita rātou i nā reira ; ’ua rave rā rātou ia rāua ’e ’ua ru’uru’u ia rāua i te taura pa’ari, ’e ’ua hōpoi atu ra ia rāua i mua i te ha’avā rahi o te fenua.</p></div><div class="verse-container"><p>5 ’E ’ua haere atu ra te mau ta’ata ’e ’ua pari atu ra ia rāua—ma te fa’a’ite atu ē, ’ua fa’a’ino rāua i te ture, ’e tō rātou mau pāruru ture ’e te mau ha’avā o te fenua, ’e te mau ta’ata ato’a o te fenua ; ’e ’ua fa’a’ite mai rāua ē, hō’ē noa iho Atua, ’e e tono mai ’oia i tāna Tamaiti i rotopū i te mau ta’ata, ’āre’a rā ’aita ’oia e fa’aora ia rātou ; ’e e rave rahi te mau mea mai te reira te huru tā te mau ta’ata i pari atu ia Alama rāua ’o Amuleka. I teienei ’ua ravehia teie i mua i te ha’avā rahi o te fenua.</p></div><div class="verse-container"><p>6 ’E i muri a’era, ’ua māere roa ihora Zeezeroma i te mau parau i parauhia ; ’e ’ua ’ite ato’a ’oia i te pōiri o te mana’o o tāna i fa’atupu i rotopū i te mau ta’ata nā roto i tāna mau parau ha’avare ; ’e ’ua ha’amata ihora tōna vārua i te ahoaho ’a ha’amana’o ai ’oia i tāna ihora hara ; ’oia ïa, ’e ’ua ha’amata ato’a ’oia i te ha’a’atihia e te mau māuiui o hade.</p></div><div class="verse-container"><p>7 ’E i muri a’era, ’ua ti’aoro atu ra ’oia i te mau ta’ata, i te nā-’ō-ra’a ē : Inaha, ’ua hara vau, ’e e mea pōra’o ’ore teie nā ta’ata i mua i te Atua. ’E ’ua ha’amata ihora ’oia ’ia pāruru atu ia rāua mai taua atu taime ra ; ’āre’a rā ’ua fa’a’ino mai ra rātou iāna, i te nā-’ō-ra’a mai ē : ’Ua uru-ato’a-hia ānei ’oe e te diabolo ? ’E ’ua tūtuha mai ra rātou i ni’a iāna, ’e ’ua ti’avaru atu ra iāna i rāpae mai rotopū atu ia rātou, ’e rātou ato’a ho’i ’o tei ti’aturi i te mau parau i parauhia e Alama rāua ’o Amuleka ; ’e ’ua ti’avaru atu ra rātou ia rātou i rāpae, ’e ’ua tono atu ra i te mau ta’ata ’ia pēhi ia rātou i te ’ōfa’i.</p></div><div class="verse-container"><p>8 ’E ’ua ha’aputuputu mai ra rātou i tā rātou mau vahine ’e mau tamari’i i te vāhi hō’ē, ’e ’o rātou ato’a ’o tei ti’aturi ’e ’aore rā ’o tei ha’api’ihia ’ia ti’aturi i te parau a te Atua, ’ua hurihia ïa rātou i roto i te auahi ; ’e ’ua ’āfa’i ato’a mai ra rātou i tā rātou mau pāpa’a parau ’e tei roto i te reira te mau pāpa’ira’a mo’a, ’e ’ua huri ato’a atu ra i te reira i roto i te auahi, ’ia ’ama ’e ’ia pau i te auahi.</p></div><div class="verse-container"><p>9 ’E i muri a’era, ’ua rave atu ra rātou ia Alama rāua ’o Amuleka, ’e ’ua hōpoi mai ra ia rāua i te vāhi taparahira’a, ’ia ’ite atu rāua i te pohe ’o tei pau i te auahi.</p></div><div class="verse-container"><p>10 ’E ’ia ’ite a’era Amuleka i te māuiui o te mau vahine ’e te mau tamari’i i te ’amara’a i te auahi, ’ua māuiui ato’a ihora ’oia ; ’e ’ua parau atu ra ’oia ia Alama : Nāhea e ti’a ai ia taua ’ia hi’o i teie nei mea ri’ari’a ? Nō reira, e fa’atoro atu taua i tō taua rima, ma te fa’a’ohipa i te mana o te Atua e vai nei i roto ia taua, ’e e fa’aora ia rātou i te auahi.</p></div><div class="verse-container"><p>11 ’Āre’a rā ’ua parau atu ra Alama iāna : ’Ua fa’ahepohia vau e te Vārua ē ’eiaha vau e fa’atoro atu i tō’u rima ; inaha ho’i, e fāri’i mai te Fatu ia rātou iāna ra i roto i te hanahana ; ’e ’ua fa’ati’a ’oia ’ia nā reira rātou i te rave i teie mea, ’e ’aore rā ’ia rave te mau ta’ata i teie mea i ni’a ia rātou, mai te au i te ’eta’eta o tō rātou ’ā’au, ’e te mau ha’avāra’a tāna e fa’atae mai i ni’a ia rātou i roto i tōna riri ’ū’ana e mea ti’a ïa ; ’e e riro te toto o te feiā hara ’ore ’ei ’ite nō te fa’ahapa ia rātou, ’oia ïa, e pi’i fa’ahapa mai te reira ia rātou i te mahana hope’a ra.</p></div><div class="verse-container"><p>12 I teienei, ’ua nā ’ō atu ra Amuleka ia Alama : Inaha, e riro paha rātou i te tūtu’i ato’a ia taua.</p></div><div class="verse-container"><p>13 ’E ’ua nā ’ō mai ra Alama : ’A vaiiho noa ’ia au i te hina’aro o te Fatu. Inaha rā, ’aita tā taua ’ohipa i oti ; nō reira e’ita roa e ti’a ia rātou ’ia tūtu’i ia taua.</p></div><div class="verse-container"><p>14 I teienei, i muri a’era, ’ia pau a’era te mau tino o te feiā i hurihia i roto i te auahi, ’e te mau pāpa’a parau ato’a i hurihia e rātou ato’a i roto i te auahi ra, ’ua haere mai ra te ha’avā rahi o te fenua ’e ’ua ti’a mai ra i mua ia Alama rāua ’o Amuleka ’a ru’uru’uhia ai rāua i te taura ra ; ’e ’ua po’ara mai ra i tō rāua nā pāpāri’a i tōna rima, ’e ’ua nā ’ō mai ra ia rāua : I muri iho i teie mau mea tā ’ōrua i ’ite, e a’o fa’ahou ānei ’ōrua i teie nei feiā, ’e ’a hurihia atu ai rātou i roto i te hō’ē roto auahi ’e te gopheri ?</p></div><div class="verse-container"><p>15 Inaha, tē ’ite nei ’ōrua ē, ’aita tō ’ōrua e mana ’ia fa’aora i te feiā i hurihia i roto i te auahi ; ’aita ato’a te Atua i fa’aora ia rātou, noa atu hō’ē ā tā rātou fa’aro’o ’e tā ’ōrua. ’E ’ua po’ara fa’ahou mai ra te ha’avā i tō rāua nā pāpāri’a, ma te ani mai : E aha tā ’ōrua parau nō ni’a ia ’ōrua iho na ?</p></div><div class="verse-container"><p>16 I teienei, e ha’avā teie nō te fa’anahora’a nō te fa’aro’o a Nehora, ’oia tei taparahi ia Gideona.</p></div><div class="verse-container"><p>17 ’E i muri a’era, ’aita roa ’o Alama rāua ’o Amuleka i pāhono noa atu iāna ; ’e ’ua po’ara fa’ahou mai ra ’oia ia rāua, ’e ’ua tu’u atu ra ia rāua i te feiā tōro’a ’ia hurihia i roto i te fare tāpe’ara’a.</p></div><div class="verse-container"><p>18 ’E ’ia hope a’era nā mahana e toru i tō rāua vaira’a i roto i te fare tāpe’ara’a, ’ua haere mai ra e rave rahi mau pāruru ture, ’e te mau ha’avā, ’e te mau tahu’a, ’e te mau ’orometua, nō te ha’apa’ora’a a Nehora ; ’e ’ua haere mai ra rātou i roto i te fare tāpe’ara’a nō te hi’o ia rāua, ’e ’ua uiui mai ra rātou ia rāua i te mau parau e rave rahi ; ’aita rā rāua i pāhono atu ia rātou.</p></div><div class="verse-container"><p>19 ’E i muri a’era, ’ua ti’a mai ra te ha’avā i mua ia rāua, ’e ’ua nā ’ō mai ra : Nō te aha ’aita ’ōrua i pāhono mai i te mau parau a teie nei feiā ? ’Aita ānei ’ōrua i ’ite ē, e mana tō’u ’ia tu’u atu ia ’ōrua i roto i te auahi ura ra ? ’E ’ua fa’aue atu ra ’oia ia rāua ’ia parau mai ; ’aita rā rāua i pāhono atu.</p></div><div class="verse-container"><p>20 ’E i muri a’era, ’ua reva atu ra rātou ’e ’ua haere atu ra i tō rātou mau haere’a ; ’āre’a rā ’ua ho’i fa’ahou mai ra rātou i te po’ipo’i a’e, ’e ’ua po’ara fa’ahou mai ra te ha’avā ia rāua i ni’a i tō rāua nā pāpāri’a. ’E e rave rahi ato’a tei haere mai, ’e ’ua po’ara mai ra ia rāua, i te nā-’ō-ra’a mai ē : E ti’a fa’ahou mai ānei ’ōrua nō te fa’ahapa mai i teie nei feiā, ’e nō te fa’a’ino mai i tā mātou ture ? Mai te mea e mana rahi tō ’ōrua nō te aha ’aita ’ōrua i fa’aora ia ’ōrua iho ?</p></div><div class="verse-container"><p>21 ’E e rave rahi te mau mea mai teie te huru tā rātou i parau atu ia rāua, ma te ’au’aura’a atu i tō rātou niho ia rāua, ’e te tūtuhara’a atu ho’i i ni’a ia rāua, i te nā-’ō-ra’a atu ē : E aha ïa tō mātou hi’ora’a ’ia fa’ahapahia mātou ?</p></div><div class="verse-container"><p>22 ’E e rave rahi te mau mea mai te reira te huru, ’oia ïa, te mau mea ato’a mai te reira te huru, ’o tā rātou i parau atu ia rāua ; ’e i nā reira ho’i rātou i te tāhitohito atu ia rāua e rave rahi mau mahana. ’E ’ua tāpe’a rātou i te mā’a ’e te pape ia rāua, ’ia tupu tō rāua po’ia ’e te po’ihā ; ’e ’ua rave ato’a rātou i tō rāua mau ’ahu, ’ia vai taha’a noa rāua ; ’e ’ua ru’uru’uhia rāua i te mau taura pa’ari, ’e ’ua tāpe’ahia i roto i te fare tāpe’ara’a.</p></div><div class="verse-container"><p>23 ’E i muri a’era, i muri iho i tō rāua fāri’ira’a i te ’ati e rave rahi mau mahana, (i te ’ahuru ma piti o te mahana, i te ’ahuru o te ’āva’e, i te ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi,) ’ua haere mai ra te ha’avā rahi o te fenua ra nō Amoniha, ’e e rave rahi o tō rātou mau ’orometua ’e tō rātou mau pāruru ture i roto i te fare tāpe’ara’a tei reira ’o Alama rāua ’o Amuleka i te ru’uru’ura’ahia i te mau taura.</p></div><div class="verse-container"><p>24 ’E ’ua ti’a mai ra te ha’avā rahi i mua ia rāua, ’e ’ua po’ara fa’ahou mai ra ia rāua, ’e ’ua nā ’ō mai ra ia rāua : Mai te mea tei ia ’ōrua ra te mana o te Atua, ’a fa’aora ïa ia ’ōrua iho i teie mau tā’amura’a, ’e i reira mātou e ti’aturi ē, e ha’amou te Fatu i teie nei feiā mai te au i tā ’ōrua mau parau.</p></div><div class="verse-container"><p>25 ’E i muri a’era, ’ua haere mai ra rātou pā’āto’a ’e ’ua tūpa’i mai ra ia rāua, ma te parau mai i te hō’ē ā mau parau, ē tae noa atu ho’i i te ta’ata hope’a ; ’e ’ia hope a’era tā te ta’ata hope’a paraura’a atu ia rāua, ’ua tae mai ra te mana o te Atua i ni’a iho ia Alama rāua ’o Amuleka, ’e ’ua ti’a a’era rāua i ni’a, ma te ti’a māite i ni’a i tō rāua ’āvae.</p></div><div class="verse-container"><p>26 ’E ’ua ti’aoro atu ra Alama, i te nā-’ō-ra’a ē : E aha te maoro tā māua e fa’a’oroma’i i teie nei mau ’ati rahi, e te Fatu ? E te Fatu, ’a hōro’a mai na ’oe i te pūai ia māua mai te au i tō māua fa’aro’o i te Mesia, ē tae noa atu ’ua fa’aorahia. ’E ’ua motu ihora ia rāua te mau taura i ru’uru’uhia i ni’a ia rāua ; ’e ’ia ’ite a’era te mau ta’ata i te reira, ’ua ha’amata ihora rātou i te horo, nō te mata’u ’o tē tae mai te pohe i ni’a iho ia rātou.</p></div><div class="verse-container"><p>27 ’E i muri a’era, nō te rahi o tō rātou mata’u, ’ua ma’iri ihora rātou i raro i te repo, ’e ’aita ho’i rātou i tae i te ’ūputa hope’a ē tae atu ai i rāpae’au i te fare tāpe’ara’a ; ’e ’ua ’āueue ’ū’ana ihora te fenua, ’e ’ua pararī ihora te mau papa’i o te fare tāpe’ara’a nā te ’āfara’a, ’e ’ua topa ihora te reira i raro i te repo ; ’e nā roto i te topara’a mai te reira, ’ua pohe ihora te ha’avā rahi, ’e te mau pāruru ture, ’e te mau tahu’a, ’e te mau ’orometua, ’o tei tūpa’i ia Alama rāua ’o Amuleka.</p></div><div class="verse-container"><p>28 ’E ’ua haere mai ra Alama rāua ’o Amuleka i rāpae’au i te fare tāpe’ara’a, ’e ’aita roa rāua i pēpē ; ’e ’ua hōro’a mai ho’i te Fatu i te mana ia rāua, mai te au i tō rāua fa’aro’o i te Mesia. ’E ’ua haere ti’a mai rāua mai roto mai i te fare tāpe’ara’a ; ’e ’ua matara tō rāua mau tā’amura’a ; ’e ’ua marua taua fare tāpe’ara’a i raro i te repo, ’e ’ua pohe te mau ta’ata ato’a i roto, maori rā ’o Alama rāua ’o Amuleka ; ’e ’ua haere ti’a atu ra rāua i roto i te ’oire.</p></div><div class="verse-container"><p>29 I teienei, ’ia fa’aro’o a’era te mau ta’ata i te haruru rahi, ’ua horo ’āmui mai ra rātou i roto i te mau pupu ta’ata ’ia ’ite i te tumu ; ’e ’ia ’ite a’era rātou ia Alama rāua ’o Amuleka i te haerera’a mai i rāpae i te fare tāpe’ara’a, ’o tei topa te mau papa’i i raro i te repo, ’ua ro’ohia ihora rātou i te mata’u rahi, ’e ’ua horo ’ē atu ra mai mua atu i te aro o Alama rāua ’o Amuleka, mai te pua’aniho e horo ra ’e tōna fanau’a mai mua atu i nā liona e piti ; ’e i nā reira rātou i te horo ’ē atu i te aro o Alama rāua ’o Amuleka.</p></div>
            <nav>
                <div class="nav-prev"><a href="chapters/alma_chapitre_13.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/alma_chapitre_15.html">Page suivante</a></div>
            </nav>
        </div>
    </div>
</body>
</html>
