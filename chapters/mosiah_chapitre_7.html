
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Mosiah Chapitre 7 - Te Buka a Moromona">
    <meta name="viewport" content="width=device-width, initial-scale=1.0">
    <title>Mosiah Chapitre 7</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>Mosiah Chapitre 7</h2>
    <div class="verse-container"><p>1 ’E i teienei, i muri a’era, ’ua fāri’i noa te ari’i Mosia i te hau nō te ārea e toru matahiti te maoro, ’e ’ua hina’aro a’era ’oia ’ia ’ite i te parau nō te mau ta’ata i haere i ni’a, nō te fa’aea i te fenua ra nō Lehi-Nephi, ’oia ho’i i te ’oire nō Lehi-Nephi ; nō te mea ’aita tōna mau ta’ata i fa’aro’o i te parau nō ni’a ia rātou, mai te taime i fa’aru’e ai rātou i te fenua ra nō Zarahemela ; nō reira, ’ua ha’ape’ape’a rātou iāna i tā rātou ra mau tītaura’a.</p></div><div class="verse-container"><p>2 ’E i muri a’era, ’ua fa’ati’a atu ra te ari’i Mosia hō’ē ’ahuru ma ono o tōna mau ta’ata pūai ’ia haere i ni’a, i te fenua ra nō Lehi-Nephi nō te ’imi i tō rātou mau taea’e.</p></div><div class="verse-container"><p>3 ’E i muri a’era, ’ia ao a’era, ’ua ha’amata ihora rātou i te haere i ni’a, ’e tei rotopū ia rātou te tahi ta’ata pūai ’e te itoito, ’o Amona, ’e e hua’ai ’oia nō Zarahemela ; ’e e ta’ata fa’atere ho’i ’oia nō rātou.</p></div><div class="verse-container"><p>4 ’E i teienei, ’aita rātou i ’ite i te ’ē’a e haere nā roto i te mēdēbara, e tae atu ai i ni’a i te fenua ra nō Lehi-Nephi ; nō reira ’ua haere ’ē noa rātou i roto i te mēdēbara e rave rahi mau mahana, ’oia ïa, ’ua haere ’ē noa rātou e maha ’ahuru mahana.</p></div><div class="verse-container"><p>5 ’E ’ia ma’iri e maha ’ahuru mahana tō rātou haere-’ē-noa-ra’a, ’ua tae atu ra rātou i te hō’ē ’āivi i te pae apato’erau i te fenua ra nō Siloma, ’e ’ua fa’ati’a ihora rātou i tō rātou mau ti’ahapa i reira.</p></div><div class="verse-container"><p>6 ’E ’ua rave ihora Amona i nā taea’e to’otoru nōna ra, ’o Amaleki, ’o Helema, ’e ’o Hema tō rātou mau i’oa, ’e ’ua haere atu ra rātou i raro, i te fenua ra nō Nephi.</p></div><div class="verse-container"><p>7 ’E inaha, ’ua fārerei atu ra rātou i te ari’i o te feiā e pārahi ra i te fenua ra nō Nephi, ’e i te fenua ra nō Siloma ; ’e ’ua ha’a’atihia rātou e te fa’ehau o te ari’i, ’e ’ua ravehia rātou, ’e ’ua ru’uru’uhia, ’e ’ua tu’uhia i roto i te fare tāpe’ara’a.</p></div><div class="verse-container"><p>8 ’E i muri a’era, ’ua tāpe’ahia rātou e piti mahana i roto i te fare tāpe’ara’a ’e ’ua arata’i-fa’ahou-hia atu ra rātou i mua i te ari’i, ’e ’ua tātarahia tō rātou mau tā’amu ; ’e ’ua ti’a noa ihora rātou i mua i te ari’i, ’e ’ua fa’ati’ahia ’e ’ua fa’auehia rātou ’ia pāhono mai i te mau uira’a tāna e ui atu ia rātou.</p></div><div class="verse-container"><p>9 ’E ’ua parau atu ra ’oia ia rātou : Inaha, ’o vau nei ’o Limehi, te tamaiti a Noa, ’oia te tamaiti a Zenifa, ’o tei haere mai i ni’a nei mai te fenua nō Zarahemela mai, nō te fatu i teie nei fenua, i te fenua o tō rātou ra mau metua, ’o tei fa’arirohia ’ei ari’i nā roto i te reo o te mau ta’ata.</p></div><div class="verse-container"><p>10 ’E i teienei, ’ua hina’aro vau ’ia ’ite i te tumu i ha’afātata mai ai ’outou i te mau patu o te ’oire nei ma te mata’u ’ore, ’a pārahi ai au, ’o vau iho, ’e tō’u mau fa’ehau ato’a ho’i i rāpae’au i te ’ūputa ?</p></div><div class="verse-container"><p>11 ’E i teienei, ’o teie te tumu ’ua fa’aora vau ia ’outou, ’ia ti’a iā’u ’ia ui atu ia ’outou, ’āhiri ’aita te reira mana’o i tupu, ’ua fa’aue atu na ïa vau i tā’u mau fa’ehau ’ia taparahi ia ’outou. ’Ua fa’ati’ahia ’outou ’ia paraparau mai.</p></div><div class="verse-container"><p>12 ’E i teienei, ’ia ’ite a’era Amona ē, ’ua fa’ati’ahia ’oia ’ia paraparau atu, ’ua haere atu ra ’oia i mua ’e ’ua pi’o ihora i mua i te aro o te ari’i ; ’e ’ia ti’a fa’ahou a’era ’oia i ni’a ’ua nā ’ō atu ra ’oia : E te ari’i ē, ’ua māuruuru roa vau i te Atua i teie nei mahana, i te mea tē ora nei ā vau, ’e ’ua fa’ati’ahia vau ’ia paraparau ; ’e e tāmata ho’i au ’ia paraparau atu ma te mata’u ’ore ;</p></div><div class="verse-container"><p>13 Nō te mea ’ua ’ite au ē, ’āhiri ’oe i ’ite ē ’o vai au nei, ’aita ïa ’oe e fa’ati’a ’ia ru’uru’uhia vau i teie nei mau tā’amu. Nō te mea ’o Amona vau, ’e e hua’ai ho’i au nō Zarahemela, ’e i haere mai mātou mai te fenua nō Zarahemela mai nō te ’imi i tō mātou mau taea’e, tā Zenifa i arata’i mai i ni’a nei mai roto mai i taua fenua ra.</p></div><div class="verse-container"><p>14 ’E i teienei, i muri a’era, i tō Limehi fa’aro’ora’a i te mau parau a Amona, ’ua ’oa’oa roa ihora ’oia, ’e ’ua nā ’ō atu ra : I teienei, ’ua ’ite pāpū vau ē tē ora noa nei ā tō’u mau taea’e i te fenua ra nō Zarahemela. ’E i teienei, e ’oa’oa vau ; e ananahi e fa’a’oa’oa ato’a vau i tō’u nei mau ta’ata.</p></div><div class="verse-container"><p>15 Inaha ho’i, tei roto mātou i te fa’atītīra’a a te mau ’āti Lamana, ’e ’ua tutehia mātou i te tute rahi ’o tē ti’a ia mātou ’ia ’aufau. ’E i teienei, inaha, e fa’aora tō tātou mau taea’e ia tātou i te fa’atītīra’a, ’e i te rima ho’i o te mau ’āti Lamana, ’e e riro tātou ’ei tītī nā rātou ; e mea maita’i a’e ho’i ’ia riro tātou ’ei tītī nā te mau ’āti Nephi, i te ’aufau atu i te moni tute i te ari’i o te mau ’āti Lamana.</p></div><div class="verse-container"><p>16 ’E i teienei, ’ua fa’aue atu ra te ari’i Limehi i tōna mau ta’ata tīa’i, ’eiaha rātou e ru’uru’u fa’ahou ia Amona ’e tōna mau taea’e, ’ia ’āfa’i atu rā ia rātou i te ’āivi i te pae apato’erau i Siloma, ’e ’ia arata’i mai i tō rātou mau taea’e i roto i te ’oire, ’ia ti’a ia rātou ia tamaa, ’ia inu, ’e ’ia fa’afa’aea i te mau ’ohipa nō tō rātou tere ; i ro’ohia ho’i rātou i te mau ’ati e rave rahi ; i pohe nā rātou i te poia, ’e te po’ihā, ’e te rohirohi.</p></div><div class="verse-container"><p>17 ’E i teienei, i muri a’era, ’ia ao a’era, ’ua fa’atae atu ra te ari’i Limehi i te hō’ē fa’auera’a i rotopū i tōna ra mau ta’ata ato’a, ’ia ha’aputuputu ’āmui mai rātou i te hiero, nō te fa’aro’o i te mau parau o tāna e parau atu ia rātou.</p></div><div class="verse-container"><p>18 ’E i muri a’era, ’ia ha’aputuputu ’āmui mai rātou, ’ua parau atu ra ’oia ia rātou mai teie te huru, i te nā-’ō-ra’a ē : ’O ’outou, e tō’u mau ta’ata, ’a fa’ateitei mai na ’outou i tō ’outou upo’o ma te ’oa’oa ; inaha ho’i, teie mai nei te tau, ’oia ho’i tē fātata mai nei te tau ’e ’aita tātou e riro fa’ahou i raro a’e i te fa’aterera’a a tō tātou mau ’enemi, noa atu ā tō tātou mau tāfifira’a rahi ’o tei riro ’ei mea faufa’a ’ore ; tē ti’aturi mau nei rā vau ē, tē vai atu ra te tāfifira’a e noa’a mai te manuia.</p></div><div class="verse-container"><p>19 Nō reira, ’a fa’ateitei mai na ’outou i tō ’outou upo’o ’e ’a ’oa’oa, ’e ’a ti’aturi i te Atua, i te Atua o Aberahama, ’e o Isaaka, ’e o Iakoba ; ’e ’oia ato’a, i taua Atua ra tei arata’i mai i te mau tamari’i o ’Īserā’ela i rāpae i te fenua nō ’Aiphiti, ’e tei arata’i ia rātou nā roto i te miti ’Ute’ute nā ni’a i te fenua marō ra, ’e tei fa’a’amu ho’i ia rātou i te mana, ’ia ’ore rātou ’ia pohe i roto i te mēdēbara ra ; ’e ’ua rahi atu ā te mau mea tāna i rave nō rātou ra.</p></div><div class="verse-container"><p>20 ’E teie fa’ahou ā, i taua iho ā Atua ra tei arata’i mai i tō tātou mau metua i rāpae i te fenua nō Ierusalema, ’e tei ha’apa’o ho’i ’e tei fa’aherehere i tōna mau ta’ata ē tae roa mai i teienei ; ’E inaha, nō tā tātou mau ’ohipa ’ī’ino ’e te mau ’ohipa vi’ivi’i i hōpoi mai ai ’oia ia tātou i roto i te fa’atītīra’a.</p></div><div class="verse-container"><p>21 E ’ite ho’i ’outou ato’a i teie nei mahana ē, nō te hina’aro rahi o Zenifa, ’oia te ari’i o teie nei mau ta’ata, ’ia pārahi fa’ahou i te fenua o tōna ra mau metua, i ha’avarehia ai ’oia e te ha’avare ’e te ’ohipa tāviri a te ari’i ra o Lamana, ’o tei fa’aau i te parau i te ari’i ra ia Zenifa, ’e tei hōro’a atu ho’i i roto i tōna rima i te tahi pae o te fenua, ’oia ho’i te ’oire ra nō Lehi-Nephi, ’e te ’oire nō Siloma ; ’e te mau fenua ē ’ati noa a’e—</p></div><div class="verse-container"><p>22 ’E ’ua nā reira ’oia nō te hō’ē ana’e iho tumu, nō te ’āfa’i mai i teie mau ta’ata i raro a’e i tāna fa’aterera’a ’e ’aore rā i roto i te fa’atītīra’a. ’E inaha, tē ’aufau nei tātou i te tute i teie taime i te ari’i o te mau ’āti Lamana, ē tae noa atu i te ’āfara’a ’o tā tātou tō, ’e tā tātou kerite, ’e tā tātou mau huru sītona ato’a, ’e te ’āfara’a ho’i o te mau fanau’a ’o tā tātou mau nana māmoe ’e tā tātou mau nana pua’atoro ; ’e tē tītau mai nei te ari’i o te mau ’āti Lamana i te ’āfara’a o te mau mea ato’a i roa’a mai ia tātou, ’e ’aore rā i tō tātou ora.</p></div><div class="verse-container"><p>23 ’E i teienei, e ’ere ānei te reira i te mea teiaha ’ia fa’a’oroma’i ? E ’ere ānei teie i te ’ati rahi nō tātou ? ’E i teienei, inaha, ’ua rahi roa te tumu ’ua ti’a roa ia tātou ’ia ’oto.</p></div><div class="verse-container"><p>24 ’Oia ïa, tē parau atu nei au ia ’outou na, ’ua rahi roa te mau tumu ’ua ti’a roa ia tātou ’ia ’oto ; inaha ho’i, ’ua rahi roa tō tātou mau taea’e i taparahihia, ’e ’ua ha’amani’ihia tō rātou toto ma te faufa’a ’ore nō te mau ’ohipa ’ī’ino.</p></div><div class="verse-container"><p>25 ’E ’āhiri ’aita teie nei feiā i ’ōfati i te mau ture, ’aita ïa te Fatu e fa’ati’a ’ia tae mai teie nei ’ino rahi i ni’a iho ia rātou. Inaha rā, ’aita rātou i fa’aro’o i tāna mau parau, ’e ’ua tupu a’era te mau mārōra’a i rotopū ia rātou, ’e ’ua ha’amani’i ihora rātou i tō rātou toto te tahi i te tahi.</p></div><div class="verse-container"><p>26 ’E ’ua taparahi rātou i te hō’ē peropheta o te Fatu ; ’oia ïa, i te hō’ē ta’ata mā’itihia e te Atua, ’o tei fa’a’ite atu ia rātou i tā rātou mau ’ohipa ’ī’ino e mau ’ohipa vi’ivi’i, ’e ’ua tohu ho’i ’oia i te mau mea e tupu a muri atu, ’oia ïa, i te taera’a mai o te Mesia.</p></div><div class="verse-container"><p>27 ’E nō te mea ’ua parau mai ’oia ia rātou ē, ’o te Mesia ra, ’o te Atua ïa, te Metua o te mau mea ato’a ra, ’e i parau ho’i ’oia ē, e riro mau ’oia mai te ta’ata nei te huru, i te hōho’a o te ta’ata i hāmanihia i te mātāmua ra ; ’oia ho’i, i parau mai ’oia ē, ’ua hāmanihia te ta’ata i te hōho’a o te Atua ra, ’e e haere mai te Atua i raro nei i rotopū i te mau tamari’i a te ta’ata nei, ’e e rave mai ho’i ’oia i te tino ’i’o ’e te toto, ’e e hāhaere ho’i nā ni’a i te fenua nei—</p></div><div class="verse-container"><p>28 ’E i teienei, nō te mea i parau mai ’oia i te reira, ’ua taparahi rātou iāna ; ’e ’ua rahi atu ā te mau mea tā rātou i rave tei fa’atae mai i te riri ’ū’ana o te Atua i ni’a ia rātou. Nō reira, ’o vai tei māere i te mea tei roto rātou i te tītīra’a, ’e ’ua tā’irihia ho’i rātou i te ’ati māuiui rahi roa ?</p></div><div class="verse-container"><p>29 Inaha ho’i, ’ua parau mai te Fatu ē : E’ita roa vau e tauturu atu i tō’u ra mau ta’ata i te mahana nō tā rātou ’ōfatira’a i te mau ture ; e fa’aapiapi rā vau i tō rātou mau ’ē’a ’ia ’ore rātou ’ia manuia, ’e e riro ho’i tā rātou mau rāve’a ’ei turorira’a i mua ia rātou ra.</p></div><div class="verse-container"><p>30 ’E tē parau fa’ahou mai ra ’oia ē : ’Ia ueue tō’u mau ta’ata i te mau ’ohipa vi’ivi’i ra, e ’ō’oti ïa rātou i te ota nō reira mai i roto i te pūāhiohio ra ; ’e e mea ta’ero ho’i te roa’a.</p></div><div class="verse-container"><p>31 ’E tē parau fa’ahou mai ra ’oia ē : ’Ia ueue tō’u mau ta’ata i te mau ’ohipa vi’ivi’i ra, e ’ō’oti ïa rātou i te mata’i nō te hiti’a o te rā ra, ’o tē hōpoi ’oi’oi mai i te pau rahi.</p></div><div class="verse-container"><p>32 ’E i teienei, inaha, ’ua tupu te fafaura’a a te Fatu, ’e ’ua tā’irihia ’e ’ua ro’ohia ho’i ’outou i te ’ati.</p></div><div class="verse-container"><p>33 ’E mai te mea e fāriu mai ’outou i te Fatu ma te ’ā’au ato’a, ’e ma te ti’aturi iāna, ’e ma te tāvini iāna ma tō ’outou mana’o ato’a ra, ’ia nā reira ’outou, e fa’aora ïa ’oia ia ’outou i tō ’outou tītīra’a, mai te au i tōna ra hina’aro ’e tōna mana’o.</p></div>
    <nav>
        <a href="chapters/mosiah_chapitre_6.html">Page précédente</a> | 
        <a href="../index.html">Retour à la table des matières</a>
        <a href="chapters/mosiah_chapitre_8.html">Page suivante</a> | 
    </nav>
</body>
</html>
