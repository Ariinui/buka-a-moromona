
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="2 Ne Chapitre 15 - Te Buka a Moromona">
    <meta name="viewport" content="width=device-width, initial-scale=1.0">
    <title>2 Ne Chapitre 15</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>2 Ne Chapitre 15</h2>
    <div class="verse-container"><p>1 ’E i reira e hīmene ai au i tō’u hoa here rahi i te tahi hīmene o tā’u i here, nō ni’a i tāna ra ’ō vine. E ’ō vine tā tō’u hoa here rahi i ni’a i te ’āivi hotu rahi.</p></div><div class="verse-container"><p>2 ’E ’ua ’āua ihora ’oia i te reira, ’e ’ua ’ohi ihora i te mau ’ōfa’i ’e ’ua pau, ’e ’ua tanu ihora i te vine maita’i roa ; ’e ’ua patu ihora i te pare i rōpū i te reira, ’e ’ua hāmani ihora i te nene’ira’a uaina i roto ra ; ’e ’ua mana’o ihora ’oia e fa’ahotu mai te reira i te vine mau, ’e ’ua fa’ahotu mai ra te reira i te vine ’ōviri.</p></div><div class="verse-container"><p>3 ’E i teienei, e te mau ta’ata nō Ierusalema ē, ’e te mau ta’ata ato’a nō Iuda nei ; tē ani nei au ia ’outou, ’a hi’opo’a na iā’u ’e taua ’ō vine nā’u nei.</p></div><div class="verse-container"><p>4 E aha atu ā ho’i tē ti’a ’ia ravehia i roto i taua ’ō vine nā’u ra, ’o tei ’ore ā i ravehia e au ra ? Nō reira, i mana’o na ho’i au e fa’ahotu mai te reira i te vine maita’i, ’e ’ua fa’ahotu mai te reira i te vine ’ōviri.</p></div><div class="verse-container"><p>5 ’E i teienei, inaha, e fa’a’ite atu vau ia ’outou i tā’u e rave i taua ’ō vine nā’u nei—e hōpoi ’ē au i te ’āua, ’e ’ia pau roa i te ’amuhia ; ’e e vāvāhi au i te patu, ’e ’ia pau i te ta’ata’ahihia i raro.</p></div><div class="verse-container"><p>6 ’E e fa’aano roa vau i te reira ’ia ano ; ’e ’aita te reira e topehia ’e ’aita ato’a ho’i e ’ūtaruhia ; e tupu rā te mau rā’au taratara ’e te tātarāmoa i roto ra ; e fa’aue ho’i au i te mau ata ē ’eiaha rātou e ha’ama’iri i te ua i ni’a ihora.</p></div><div class="verse-container"><p>7 Nō te mea ’o taua ’ō vine a te Fatu Sabaota ra, ’o te ’utuāfare o ’Īserā’ela ïa, ’e te mau ta’ata nō Iuda ra, ’o tāna ïa ohi poupou ; ’e ’ua tīa’i ho’i ’oia i te parau mau, ’e inaha, ’o te hāmani ’ino tei ’itea ; ’ua tīa’i ho’i i te parauti’a, ’o te ’auē ïa tei ’itea.</p></div><div class="verse-container"><p>8 ’Auē ho’i te feiā ’o tē ’āpiti atu i te fare i te tahi fare, ’e ’aore atu ra e fenua toe nō te tahi ’ē, e toe noa ihora rātou ana’e ra i rōpū i te fenua ra !</p></div><div class="verse-container"><p>9 ’Ua fa’a’ite mai te Fatu Sabaota ra i tō’u nei tari’a, e rave rahi te fare e riro ’ei fare ta’ata ’ore ; ’e te mau ’oire rahi ’e te nehenehe ato’a, ’e ’aita ïa e ta’atahia.</p></div><div class="verse-container"><p>10 ’Oia ïa, i roto i te ’ō vine hō’ē ’ahuru akera, hō’ē ïa bato uaina e noa’a mai, ’e hō’ē ho’i huero homera ra, ta’ihō’ē ïa epha e noa’a mai.</p></div><div class="verse-container"><p>11 ’Auē ho’i te feiā e ara ’oi’oi i te po’ipo’i, i te tītaura’a i te ’ava ta’ero, ’e te tāmau-noa-ra’a ē tae atu i te pō, ’ia ta’ero rātou i te uaina !</p></div><div class="verse-container"><p>12 ’E te kinura, ’e te nabala, ’e te tophe, ’e te helila, ’e te uaina, tei tā rātou ïa mau fa’a’amu’a ; ’āre’a te ’ohipa a te Fatu ra, ’aore ïa rātou i ha’apa’o, ’e ’aore ato’a i feruri i te ’ohipa i ravehia e tōna nā rima.</p></div><div class="verse-container"><p>13 Nō reira, ’ua tītī tō’u ra mau ta’ata nō te mea ’aita tō rātou e ’ite ; ’e ’ua pau tō rātou feiā mana i te pohe i te po’ia, ’e tō rātou pupu ta’ata, ’ua pohe ïa i te po’ihā.</p></div><div class="verse-container"><p>14 Nō reira, ’ua fa’arahi hade iāna iho, ’e ’ua hāmama rahi i tōna vaha, ’aore e fāito ; ’e tei roto noa atu ra iāna tō rātou ra feiā mana, ’e tō rātou pupu ta’ata, ’e tō rātou feiā te’ote’o, ’e ’o ’oia ato’a ’o tē ’oa’oa ra.</p></div><div class="verse-container"><p>15 ’E te ta’ata ri’i ra e tu’uhia ïa i raro, ’e te ta’ata rahi ra e fa’aha’eha’ahia ïa, ’e te mata o te ta’ata fa’ateitei ra e fa’aha’eha’ahia ïa i raro.</p></div><div class="verse-container"><p>16 ’Āre’a te Fatu Sabaota ra e fa’ateiteihia i te parau mau nāna ra, ’e te Atua ho’i ’o tei mo’a ra e ha’amo’ahia ïa i roto i te parauti’a.</p></div><div class="verse-container"><p>17 ’E i reira te mau fanau’a māmoe e ’amu haere noa ai, ’e nā te feiā ’e’ē e ’amu ha’apau roa i te mau vāhi ano o te feiā ha’aporia ra.</p></div><div class="verse-container"><p>18 ’Auē ho’i rātou ’o tei ’ume i te mau ’ohipa ’ī’ino ma te taura faufa’a ’ore ra, ’e te hara ma te taura rahi pere’o’o ra ;</p></div><div class="verse-container"><p>19 ’O tei parau ē : ’A vaiiho iāna ’ia ha’avitiviti ’e ’ia fa’a’oi’oi i tāna ’ohipa, ’ia ’ite atu tātou i te reira ; ’ia tupu vave ho’i te parau a Tei Mo’a i ’Īserā’ela nei ’e ’ia ha’afātata mai, ’e ’ia ’ite tātou i te reira.</p></div><div class="verse-container"><p>20 ’Auē ho’i rātou ’o tei parau i te ’ino e maita’i, ’e te maita’i e ’ino, ’o tei parau i te pōiri e māramarama, ’e te māramarama e pōiri, ’e tei parau i te maramara e momona, ’e te momona e maramara.</p></div><div class="verse-container"><p>21 ’Auē ho’i rātou ’o tei fa’ariro ia rātou iho ’ei mea ’aravihi i tō rātou iho hi’ora’a ’e ’ei mea ha’apa’o maita’i i tō rātou iho mana’ora’a !</p></div><div class="verse-container"><p>22 ’Auē rātou ’o tei pūai i te inu uaina, ’e te feiā pūai i te ’āno’i i te ’ava pūai.</p></div><div class="verse-container"><p>23 ’O tei fa’ati’amā i te feiā parauti’a ’ore nō te utu’a maita’i, ’e ’o tei fa’a’ore i te parauti’a o te ta’ata parauti’a ra !</p></div><div class="verse-container"><p>24 Nō reira, mai te auahi e ha’apau i te ’aihere ra, e mai te auahi ura e ha’apau i te ota ra, e riro ato’a tō rātou a’a i te pē ra, ’e tō rātou mau pua e pe’e ïa i ni’a mai te repo puehu ra ; nō te mea ’ua fa’aru’e rātou i te ture a te Fatu Sabaota ra, ’e ’ua vahavaha i te parau a Tei Mo’a i ’Īserā’ela nei.</p></div><div class="verse-container"><p>25 Nō reira, ’ua tupu te riri o te Fatu i tōna ra mau ta’ata, ’e ’ua fa’atoro ’oia i tōna rima i ni’a ia rātou, ’e ’ua tā’iri ihora ia rātou ; ’e ’ua rurutaina ihora te mau ’āivi ; ’e ’ua riro atu ra tō rātou mau tino mai te para i rotopū i te mau aroā ra. Nō teie mau mea ato’a ’aita tōna riri i fāriu ’ē, tē fa’atoro-noa-hia mai ra rā tōna rima.</p></div><div class="verse-container"><p>26 ’E e fa’ati’a ’oia i te tahi reva nō te mau fenua i te ātea ’ē ra, ’e e hiohio ’oia ia rātou i te hope’a mai o te fenua ra ; ’E inaha, e haere mai ho’i rātou ma te pe’epe’e rahi ; ’e ’aore roa te hō’ē i rotopū ia rātou e rohirohi e ’aore ho’i e turori.</p></div><div class="verse-container"><p>27 E ’aore roa ho’i e ti’aruhe ’e ’aore ato’a e ta’oto ; ’e ’aore te tātua e matara i tō rātou tau’upu, ’e ’aore ho’i te tāpe’a o tō rātou mau tia’a e mutu.</p></div><div class="verse-container"><p>28 ’Ua ’oi tā rātou mau te’a, ’e ’ua ha’afefehia tā rātou mau fana ; e riro te mau mai’u’u o tā rātou mau pua’ahorofenua mai te ’ōfa’i ’arā ra, ’e tō rātou mau huira ra mai te pūāhiohio ïa, tō rātou ’ū’uru ra mai tō te liona ïa.</p></div><div class="verse-container"><p>29 E ’ū’uru rātou mai te mau liona ’āpī ra ; ’oia ïa, e ’ū’uru rātou ma te haru i te tao’a, ’e ’a hōpoi ’ē atu ai, ’e e ’ore roa e noa’a fa’ahou mai.</p></div><div class="verse-container"><p>30 ’E ’ia tae i taua mahana ra e ’ū’uru mai rātou ia rātou mai te haruru o te miti ra ; ’e mai te mea e hi’o atu rātou i raro i te repo ra, ’e inaha, e pōiri ’e te ’oto, ’e e ’ārehurehu ho’i te māramarama i roto i te mau ra’i.</p></div>
    <nav>
        <a href="chapters/2_ne_chapitre_14.html">Page précédente</a> | 
        <a href="../index.html">Retour à la table des matières</a>
        <a href="chapters/2_ne_chapitre_16.html">Page suivante</a> | 
    </nav>
</body>
</html>
