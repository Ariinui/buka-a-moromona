<!DOCTYPE html>
<html lang="tah">
<head>
  <meta charset="UTF-8">
  <meta name="description" content="Chapitre 3 de Te Buka Mātāmua a Nephi">
  <meta name="viewport" content="width=device-width, initial-scale=1.0">
  <title>Te Buka Mātāmua a Nephi - Chapitre 3</title>
  <style>
body { font-family: "Georgia", serif; margin: 40px; line-height: 1.6; color: #333; background-color: #f8f9fa; }
h1, h2 { color: #1a3c6c; }
h1 { font-size: 2.2em; text-align: center; margin-bottom: 10px; }
h2 { font-size: 1.8em; margin-bottom: 15px; }
#toc { background-color: #fff; padding: 20px; border-radius: 8px; border: 1px solid #d1d8e0; box-shadow: 0 2px 5px rgba(0,0,0,0.1); max-width: 600px; margin: 20px auto; position: sticky; top: 20px; z-index: 100; }
#toc h1 { font-size: 1.6em; margin-bottom: 15px; text-align: left; }
#toc details { margin-bottom: 10px; }
#toc summary { cursor: pointer; padding: 8px; font-weight: 500; color: #2b6cb0; transition: color 0.3s ease; list-style: none; position: relative; }
#toc summary:hover { color: #1a4971; }
#toc summary::before { content: "\25B6"; display: inline-block; margin-right: 8px; font-size: 0.9em; transition: transform 0.3s ease; }
#toc details[open] summary::before { transform: rotate(90deg); }
#toc ul { list-style-type: none; padding-left: 20px; margin-top: 5px; }
#toc li { margin-bottom: 8px; }
#toc a { text-decoration: none; color: #2b6cb0; transition: color 0.3s ease; }
#toc a:hover { color: #1a4971; text-decoration: underline; }
.toc-item::before { content: "\2022"; color: #2b6cb0; margin-right: 8px; }
.verse { margin-bottom: 12px; font-size: 1em; }
.introduction { margin-bottom: 20px; font-style: italic; color: #555; }
.nav-container { margin-top: 20px; display: flex; justify-content: space-between; align-items: center; }
.nav-prev, .nav-toc, .nav-next { flex: 1; text-align: center; }
.nav-prev { text-align: left; }
.nav-next { text-align: right; }
.nav-prev a, .nav-toc a, .nav-next a { color: #2b6cb0; text-decoration: none; font-size: 1em; transition: color 0.3s ease; }
.nav-prev a:hover, .nav-toc a:hover, .nav-next a:hover { color: #1a4971; text-decoration: underline; }
@media (max-width: 600px) {
  #toc { position: static; max-width: 100%; }
  body { margin: 20px; }
  h1 { font-size: 1.8em; }
  h2 { font-size: 1.5em; }
  #toc h1 { font-size: 1.4em; }
  .nav-container { margin-top: 15px; flex-direction: column; gap: 10px; }
  .nav-prev, .nav-toc, .nav-next { text-align: left; flex: none; }
}
  </style>
</head>
<body>
  <header>
    <h1>TE BUKA A MOROMONA</h1>
    <h2>Te Buka Mātāmua a Nephi - Chapitre 3</h2>
  </header>
  <section id="1_ne_chapitre_3" aria-label="Chapitre 3">
    <p class="verse">1 ’E i muri a’era, ’ua ho’i mai ra vau, ’o Nephi, i muri iho i te paraparaura’a i te Fatu, i te ti’ahapa o tō’u ra metua tāne.</p>
    <p class="verse">2 ’E i muri a’era, ’ua parau mai ra ’oia iā’u, nā ’ō mai ra : Inaha, ’ua moemoeāhia vau i te hō’ē moemoeā, ’e i roto i te reira ’ua fa’aue mai te Fatu iā’u, ’ia ho’i atu ’oe ’e tō ’oe mau tua’ana i Ierusalema.</p>
    <p class="verse">3 Inaha ho’i, tei ia Labana ra te pāpa’a parau nō te mau ’āti Iuda ’e te tuatāpapara’a ato’a nō tō’u ra mau hui tupuna, ’e ’ua ’ō’otihia te reira i ni’a i te mau ’api veo.</p>
    <p class="verse">4 Nō reira, ’ua fa’aue mai ra te Fatu iā’u, ’ia haere atu ’oe ’e tō ’oe mau tua’ana i te fare o Labana, ’ia tītau i te mau pāpa’a parau, ’e ’ia ’āfa’i mai i te reira i’ō nei i te mēdēbara.</p>
    <p class="verse">5 ’E i teienei, inaha, tē amuamu nei tō ’oe nā tua’ana, i te nā-’ō-ra’a ē, e mea rave ’atā te mea tā’u i ani ia rāua ; inaha rā ’aore au i ani i te reira ia rāua, ’āre’a rā, e fa’auera’a te reira nā te Fatu.</p>
    <p class="verse">6 Nō reira, ’a haere, e tā’u tamaiti, ’e e fa’ahereherehia ’oe e te Fatu, nō te mea ’aore ’oe i amuamu mai.</p>
    <p class="verse">7 ’E i muri a’era, ’ua parau atu ra vau, ’o Nephi, i tō’u metua tāne : E haere au e rave i te mau mea tā te Fatu i fa’aue mai, ’ua ’ite ho’i au ē, ’aore roa te Fatu e hōro’a mai i te mau fa’auera’a i te mau tamari’i a te ta’ata nei, maori rā e fa’aineine ’oia i te hō’ē rāve’a nō rātou, ’ia ti’a ia rātou ’ia rave fa’aoti i te mea tāna i fa’aue mai ia rātou ra.</p>
    <p class="verse">8 ’E i muri a’era, i te fa’aro’ora’a tō’u metua tāne i teie nei mau parau, ’ua ’oa’oa roa ihora ’oia, nō te mea ’ua ’ite ’oia ē, ’ua ha’amaita’ihia vau e te Fatu.</p>
    <p class="verse">9 ’E ’ua haere atu ra vau, ’o Nephi, ’e tō’u mau tua’ana i roto i te mēdēbara, ’e tō mātou mau ti’ahapa, nō te haere atu i ni’a i te fenua ra nō Ierusalema.</p>
    <p class="verse">10 ’E i muri a’era, i tō mātou taera’a atu i ni’a i te fenua ra nō Ierusalema, ’ua paraparau ihora vau ’e tō’u mau tua’ana te tahi i te tahi.</p>
    <p class="verse">11 ’E ’ua tufa kelero ihora mātou—’ia ’itea ē ’o vai tō mātou e haere atu i roto i te fare o Labana. ’E i muri a’era, ’ua riro atu ra te kelero ia Lamana ; ’e ’ua haere atu ra Lamana i roto i te fare o Labana, ’e ’ua paraparau atu ’oia iāna ’a pārahi ai ’oia i roto i tōna ra fare.</p>
    <p class="verse">12 ’E ’ua tītau atu ra ’oia ia Labana i te mau pāpa’a parau i ’ō’otihia i ni’a i te mau ’api veo ra, ’e tei roto ho’i i te reira te tuatāpapara’a tupuna o tō’u ra metua tāne.</p>
    <p class="verse">13 ’E inaha, i muri a’era, ’ua riri roa a’era o Labana, ’e ’ua ti’avaru ’ē atu ra iāna mai mua atu i tōna ra aro ; e ’aore ’oia i hina’aro ’ia noa’a te mau pāpa’a parau iāna. Nō reira, ’ua parau atu ra ’oia iāna : Inaha, e ta’ata ’eiā ’oe, ’e e taparahi au ia ’oe.</p>
    <p class="verse">14 ’Āre’a rā ’ua horo ’ē atu ra ’o Lamana mai mua atu i tōna aro, ’e ’ua fa’a’ite mai ra ia mātou i te mau mea tā Labana i rave. ’E ’ua ’oto roa ihora mātou i reira, ’e ’ua fātata roa tō’u mau tua’ana i te ho’i atu i tō’u metua tāne i te mēdēbara.</p>
    <p class="verse">15 Inaha rā, ’ua parau atu ra vau ia rātou : Mai te Fatu e ora ra, e mai ia tātou ho’i e ora nei, ’eiaha roa tātou e haere atu i raro i tō tātou metua tāne i te mēdēbara, ē tae noa atu ’ua rave fa’aoti tātou i te mea tā te Fatu i fa’aue mai ia tātou ra.</p>
    <p class="verse">16 Nō reira, ’ia itoito tātou i te ha’apa’ora’a i te mau fa’auera’a a te Fatu ; ’e teienei, ’ia haere tātou i raro i te fenua ’āi’a o tō tātou metua tāne, inaha ho’i, ’ua fa’aru’e ’oia i te ’auro ’e te ’ārio, ’e te mau huru tao’a ato’a i reira. ’E ’ua nā reira ’oia nō te mau fa’auera’a a te Fatu.</p>
    <p class="verse">17 ’Ua ’ite ho’i ’oia ē, e ha’amouhia Ierusalema, nō te mau ’ohipa parauti’a ’ore a te mau ta’ata.</p>
    <p class="verse">18 Inaha ho’i, ’ua pāto’i rātou i te mau parau a te mau peropheta. Nō reira, ’āhiri tō’u metua tāne i pārahi noa i te fenua i muri a’e i tōna ra fa’auera’ahia mai ’ia haere ’ē atu i rāpae i te fenua, inaha, ’ua pohe ato’a ïa ’oia. Nō reira, e mea ti’a roa iāna ’ia haere ’ē atu i rāpae i te fenua.</p>
    <p class="verse">19 ’E inaha, tei roto i te Atua te pa’ari ’ia noa’a teie nei mau pāpa’a parau ia tātou nei, ’ia ti’a ia tātou ’ia fa’aherehere i te reo o tō tātou mau metua nā tā tātou mau tamari’i.</p>
    <p class="verse">20 ’E ’ia ti’a ho’i ia tātou ’ia fa’aherehere nā rātou te mau parau i parauhia mai e te vaha o te mau peropheta mo’a ato’a ra, ’o tei hōro’ahia mai ia rātou e te Vārua ’e te mana o te Atua, mai te ha’amatara’a o te ao nei ē tae roa mai i teie nei ’anotau.</p>
    <p class="verse">21 ’E i muri a’era, i nā reira ho’i au i te a’o atu i tō’u ra mau tua’ana, ’ia itoito rātou i te ha’apa’o i te mau fa’auera’a a te Atua.</p>
    <p class="verse">22 ’E i muri a’era, ’ua haere atu ra mātou i raro i tō mātou fenua ’āi’a, ’e ’ua ha’apu’e mai ra mātou i tā mātou ’auro, ’e tā mātou ’ārio, ’e tā mātou mau tao’a faufa’a rahi.</p>
    <p class="verse">23 ’E oti a’era teie mau mea i te ha’apu’ehia e mātou, ’ua haere fa’ahou atu ra mātou i te fare o Labana.</p>
    <p class="verse">24 ’E i muri a’era, ’ua haere atu ra mātou i roto e fārerei ia Labana, ’e ’ua tītau atu ra mātou iāna ’ia hōro’a mai ia mātou i te mau pāpa’a parau i ’ō’otihia i ni’a i te mau ’api veo ra, ’e ’ia nā reira ’oia, e hōro’a ïa mātou i tā mātou ’auro, ’e tā mātou ’ārio, ’e tā mātou mau tao’a faufa’a rahi ato’a nāna.</p>
    <p class="verse">25 ’E i muri a’era, i tō Labana ’itera’a mai i tā mātou mau tao’a, ’oia ho’i, i te rahi nō te reira, ’ua nounou ihora ’oia i te reira, ’e ’ua ti’avaru ihora ’oia ia mātou i rāpae, ’e ’ua tono mai ra i tōna mau tāvini nō te taparahi ia mātou, ’ia noa’a tā mātou mau tao’a iāna ra.</p>
    <p class="verse">26 ’E i muri a’era, ’ua horo ’ē atu ra mātou mai mua atu i te mau tāvini o Labana, ’e ’ua ti’a roa ia mātou ’ia fa’aru’e atu i tā mātou mau tao’a, ’e ’ua riro atu ra te reira i roto i te rima o Labana.</p>
    <p class="verse">27 ’E i muri a’era, ’ua horo ’ē atu ra mātou i roto i te mēdēbara, ’e ’aore atu ra mātou i ro’ohia mai e te mau tāvini o Labana, ’e ’ua tāpuni ihora mātou i roto i te hō’ē ana mato.</p>
    <p class="verse">28 ’E i muri a’era, ’ua riri mai ra Lamana iā’u, ’e i tō’u ato’a ho’i metua tāne ; ’e ’ua riri ato’a mai ’o Lemuela, nō te mea ’ua ha’apa’o ’oia i te parau a Lamana. Nō reira ’ua parau mai Lamana rāua ’o Lemuela e rave rahi mau parau fa’a’ino i ni’a ia māua, i tō rāua nā teina, ’oia ïa ’ua tā’iri rāua ia māua i te rā’au.</p>
    <p class="verse">29 ’E i muri a’era, ’a tā’iri mai ai rāua ia māua i te rā’au, inaha, ’ua tae mai ra te hō’ē melahi a te Fatu e ti’a mai ra i mua ia rāua, ’e ’ua parau mai ra ’oia ia rāua, nā ’ō mai ra : Nō te aha ’ōrua i tā’iri ai i tō ’ōrua teina i te rā’au ? ’Aita ānei ’ōrua i ’ite ē, nō tā ’ōrua mau ’ohipa ’ī’ino ’ua mā’iti te Fatu iāna ’ia riro ’ei fa’atere nō ’ōrua ? Inaha, ’a haere fa’ahou atu ’outou i Ierusalema, ’e e tu’u mai te Fatu ia Labana i roto i tō ’outou rima.</p>
    <p class="verse">30 ’E i muri iho i tō te melahi paraparaura’a mai ia mātou, ’ua reva ’ē atu ra ’oia.</p>
    <p class="verse">31 ’E i muri iho i tō te melahi reva-’ē-ra’a atu, ’ua ha’amata fa’ahou ihora Lamana rāua ’o Lemuela i te amuamu, i te nā-’ō-ra’a ē : Nāhea e ti’a ai i te Fatu ’ia tu’u mai ia Labana i roto i tō tātou rima ? Inaha, e ta’ata mana ’oia, ’e e ti’a iāna ’ia fa’aue e pae ’ahuru ta’ata, ’oia ïa, e ti’a ho’i iāna ’ia taparahi e pae ’ahuru ta’ata ; e aha ïa e ’ore ai e ti’a iāna ’ia nā reira ia tātou ?</p>
  </section>
  <div class="nav-container">
    <div class="nav-prev"><a href="chapters/1_ne_chapitre_2.html" aria-label="Page précédente">Page précédente</a></div>
    <div class="nav-toc"><a href="../index.html" aria-label="Retour à la table des matières">Retour à la table des matières</a></div>
    <div class="nav-next"><a href="chapters/1_ne_chapitre_4.html" aria-label="Page suivante">Page suivante</a></div>
  </div>
</body>
</html>