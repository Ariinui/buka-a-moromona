
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="2 Ne Chapitre 5 - Te Buka a Moromona">
    <meta name="viewport" content="width=device-width, initial-scale=1.0">
    <title>2 Ne Chapitre 5</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>2 Ne Chapitre 5</h2>
            <div class="verse-container"><p>1 Inaha, i muri a’era, ’ua ti’aoro rahi atu ra vau, ’o Nephi, i te Fatu ra i tō’u Atua, nō te riri o tō’u ra nā tua’ana iā’u.</p></div><div class="verse-container"><p>2 Inaha rā, ’ua tupu rahi roa a’era tō rāua riri iā’u, ’e ’ua tītau ihora rāua ’ia taparahi iā’u.</p></div><div class="verse-container"><p>3 ’Oia ïa, ’ua amuamu rāua iā’u, i te nā-’ō-ra’a ē : Tē mana’o nei tō taua teina ’ia fa’atere ia taua ; ’e ’ua fāri’i tātou i te mau ’ati rahi nā roto iāna ; nō reira, e taparahi taua iāna, ’ia ’ore tātou e ’ati-fa’ahou-hia i tāna ra mau parau. Inaha ho’i, ’eiaha roa taua e fa’ati’a iāna ’ia riro ’ei fa’atere i ni’a ia taua ; nō te mea tei ia taua, nā tua’ana, te fa’atere i teie nei mau ta’ata.</p></div><div class="verse-container"><p>4 I teienei, e’ita vau e pāpa’i i ni’a i teie nei mau ’api i te mau parau ato’a tā rāua i amuamu mai iā’u. ’Āre’a rā, ’ua ti’a roa ho’i iā’u ’ia parau ē, ’ua tītau rāua ’ia taparahi iā’u.</p></div><div class="verse-container"><p>5 ’E i muri a’era, ’ua fa’aara mai ra te Fatu iā’u, ’ia fa’aru’e mai au, ’o Nephi, ’ia rātou ’e ’ia haere atu i roto i te mēdēbara ’e ’o rātou ato’a ’o tē pe’e mai iā’u ra.</p></div><div class="verse-container"><p>6 Nō reira, i muri a’era, ’ua rave mai au, ’o Nephi, i tō’u ’utuāfare, ’e ’ia Zorama ato’a ’e tōna ’utuāfare, ’e ’ia Samu, tō’u ra tua’ana, ’e tōna ’utuāfare, ’e ia Iakoba ’e Iosepha, tō’u nā teina, ’e tō’u ato’a mau tuahine, ’e ’ia rātou ato’a ’o tei hina’aro ’ia pe’e mai iā’u ra. ’E ’o rātou ato’a ho’i ’o tei pe’e mai iā’u ra, ’o te mau ta’ata ïa ’o tei ti’aturi i te mau parau fa’aara ’e te mau heheura’a a te Atua ; nō reira, ’ua fa’aro’o mai rātou i tā’u ra mau parau.</p></div><div class="verse-container"><p>7 ’E ’ua rave ihora mātou i tō mātou mau ti’ahapa ’e te mau mea tei mara’a ia mātou, ’e ’ua haere atu ra mātou i roto i te mēdēbara nō te ārea e rave rahi mahana te maoro. ’E i muri iho i tō mātou terera’a nō te ārea e rave rahi mahana te maoro, ’ua fa’ati’a ihora mātou i tō mātou mau ti’ahapa.</p></div><div class="verse-container"><p>8 ’E ’ua hina’aro tō’u ra mau ta’ata ’ia ma’iri mātou i te i’oa o taua vāhi ra ia Nephi ; nō reira, ’ua ma’iri ihora mātou i te i’oa o te reira ’o Nephi.</p></div><div class="verse-container"><p>9 ’E ’o rātou ato’a tei pe’e mai iā’u ra, ’ua ’ōpua ihora rātou ’ia ma’iri i tō rātou i’oa, te mau ta’ata o Nephi.</p></div><div class="verse-container"><p>10 ’E ’ua ha’apa’o ihora mātou i te mau parau, ’e te mau ture, ’e te mau fa’auera’a a te Fatu i roto i te mau mea ato’a, mai te au i te ture a Mose ra.</p></div><div class="verse-container"><p>11 ’E tei pīha’i iho te Fatu ia mātou ; ’e ’ua manuia roa mātou ; ’e ’ua ueue ihora mātou i te huero, ’e ’ua ’ō’oti atu ra ma te ’auhune rahi. ’E ’ua ha’amata atu ra mātou i te fa’a’amu i te mau nana māmoe, ’e te mau nana pua’atoro, ’e te mau huru ’ānimara ato’a.</p></div><div class="verse-container"><p>12 ’E ’ua ’āfa’i ho’i au, ’o Nephi, i te mau pāpa’a parau i ’ō’otihia i ni’a i te mau ’api veo ra, ’e te pōpō ato’a, ’oia ho’i, te ’avei’a i hāmanihia e te rima o te Fatu nā tō’u ra metua tāne, mai te au i tei pāpa’ihia ra.</p></div><div class="verse-container"><p>13 ’E i muri a’era, ’ua ha’amata mātou i te manuia rahi, ’e i te tupu rahi i ni’a i te fenua.</p></div><div class="verse-container"><p>14 ’E ’ua rave ihora vau, ’o Nephi, i te ’o’e a Labana ra, ’e ’ua hāmani ihora i te tahi atu ā mau ’o’e mai taua ’o’e ra te huru, penei a’e ’o te haere mai te mau ta’ata i parauhia te mau ’āti Lamana nō te ha’amou ia mātou ; nō te mea ’ua ’ite au i tō rātou ’ino’ino iā’u ’e i tā’u mau tamari’i, ’e ’ia rātou ato’a tei parauhia e mau ta’ata nō’u ra.</p></div><div class="verse-container"><p>15 ’E ’ua ha’api’i au i tō’u mau ta’ata ’ia hāmani i te mau fare, ’e ’ia rave ho’i i te mau huru ’ohipa ato’a i te rā’au, ’e i te ’āuri, ’e i te kapa, ’e i te veo, ’e i te ’āuri pa’ari, ’e i te ’auro, ’e i te ’ārio, ’e i te mau huru ’ōfa’i metalo faufa’a roa e rave rahi i ’itea i taua fenua ra.</p></div><div class="verse-container"><p>16 ’E ’ua patu ihora vau, ’o Nephi, i te hō’ē hiero ; ’e ’ua patu vau i te reira mai te au i te hōho’a o te hiero o Solomona ra, ’aita rā te reira i hāmanihia i te mau mea tao’a rahi ; nō te mea ’aita te reira mau mea i ’itea i ni’a i te fenua, nō reira, ’aita te reira e ti’a ’ia hāmanihia mai te hiero o Solomona ra. ’Āre’a rā te huru nō te hāmanira’a ’ua au ïa i te hiero o Solomona ; ’e te huru ’ohipa i ravehia, e mea nehenehe roa ïa.</p></div><div class="verse-container"><p>17 ’E i muri a’era, ’ua fa’aitoito ihora vau, ’o Nephi, i tō’u ra mau ta’ata ’ia rave pūai i te ’ohipa, ’e ’ia fa’a’ohipa i tō rātou rima.</p></div><div class="verse-container"><p>18 ’E i muri a’era, ’ua hina’aro ihora rātou ’ia riro vau ’ei ari’i nō rātou. ’Aita rā vau, ’o Nephi, i hina’aro ’ia roa’a tō rātou ari’i ; ’ua rave itoito rā vau i te ’ohipa nō rātou mai te au i tō’u mana.</p></div><div class="verse-container"><p>19 ’E inaha, ’ua tupu mau atu ra tā te Fatu i parau mai i tō’u ra mau tua’ana, ’o te parau nō rātou ’o tē nā ’ō ra ē, e riro vau ’ei fa’atere ’e ’ei ’orometua nō rātou. Nō reira, i riro na vau ’ei fa’atere ’e ’ei ’orometua nō rātou, mai te au i te mau fa’auera’a a te Fatu, ē tae roa mai i te tau i tītau mai ai rātou ’ia taparahi iā’u.</p></div><div class="verse-container"><p>20 Nō reira, ’ua tupu mau atu ra tā te Fatu i parau mai iā’u, i te nā-’ō-ra’a mai ē : ’ia ’ore rātou e fa’aro’o i tā ’oe ra mau parau, e tāpū-’ē-hia ïa rātou mai mua atu i te aro o te Fatu. ’E inaha, ’ua tāpū-’ē-hia rātou mai mua atu i tōna ra aro.</p></div><div class="verse-container"><p>21 ’E ’ua fa’atae mai ’oia i te ’anatemara’a i ni’a iho ia rātou, ’oia ïa, i te ’anatemara’a rahi, nō tā rātou mau ’ohipa ’ī’ino. Inaha ho’i, ’ua fa’a’eta’eta rātou i tō rātou ’ā’au iāna, i riro ai rātou mai te ’ōfa’i ’arā i te pa’ari ; ’e nō te mea ho’i, e ’iri ’uo’uo tō rātou, e mau ta’ata nehenehe maita’i ’e te au-maita’i-hia, nō reira ’ua fa’ariro te Fatu te Atua i tō rātou ’iri ’ei mea ’ere’ere ’ia ’ore rātou ’ia hina’arohia e tō’u ra mau ta’ata.</p></div><div class="verse-container"><p>22 ’E tē nā ’ō mai ra te Fatu te Atua : E fa’ariro vau ia rātou ’ei mau ta’ata hā’iri’iri i tō ’oe ra mau ta’ata, maori rā ’ia tātarahapa rātou i tā rātou mau ’ohipa ’ī’ino.</p></div><div class="verse-container"><p>23 E ’anatemahia te hua’ai o te ta’ata e ’āmui atu i tō rātou hua’ai ; ’e e ’anatemahia rātou i taua ato’a ra ’anatemara’a. ’E nā te Fatu te reira i parau mai, ’e ’ua nā-reira-hia ïa.</p></div><div class="verse-container"><p>24 ’E nō te ’anatemara’a i tu’uhia i ni’a iho ia rātou ’ua riro rātou ’ei mau ta’ata fa’atau, ’e ’ua ’ī ho’i rātou i te peu ’ino ’e te peu ha’avarevare, ’e ’ua ’imi haere noa rātou i te mau ’ānimara ’ōviri i roto i te mēdēbara.</p></div><div class="verse-container"><p>25 ’E ’ua parau mai ra te Fatu te Atua iā’u : E riro rātou ’ei tā’iri i tō ’oe ra hua’ai, nō te fa’aitoito ia rātou ’ia ha’amana’o iā’u ; ’e ’ia ’ore rātou e ha’amana’o iā’u, ’e ’ia ’ore ho’i e ha’apa’o i tā’u ra mau parau, e tā’irihia ïa rātou ē tae atu i te ha’amoura’a.</p></div><div class="verse-container"><p>26 ’E i muri a’era, ’ua fa’atōro’a ihora vau, ’o Nephi, ia Iakoba rāua ’o Iosepha ’ei tahu’a ’e ’ei ’orometua i te fenua o tō’u ra mau ta’ata.</p></div><div class="verse-container"><p>27 ’E i muri a’era, ’ua ora noa ihora mātou ma te ’oa’oa.</p></div><div class="verse-container"><p>28 ’E ’ua ma’iri e toru ’ahuru matahiti mai te tau i fa’aru’e ai mātou ia Ierusalema ra.</p></div><div class="verse-container"><p>29 ’E ’ua ’ō’oti māite ho’i au i te pāpa’a parau o tō’u ra mau ta’ata i ni’a i te mau ’api ’o tā’u i hāmani.</p></div><div class="verse-container"><p>30 ’E i muri a’era, ’ua parau mai ra te Fatu te Atua iā’u : ’A hāmani na i te tahi atu ā mau ’api ; ’e ’a ’ō’oti na ’oe i te mau mea e rave rahi i ni’a i te reira, ’o tei riro ’ei mea maita’i i tō’u hi’ora’a, ’ei faufa’a nō tō ’oe ra mau ta’ata.</p></div><div class="verse-container"><p>31 Nō reira, nō te ha’apa’o i te mau fa’auera’a a te Fatu, ’ua hāmani ihora vau, ’o Nephi, i teie nei mau ’api, ’e i ni’a iho i te reira ’ua ’ō’oti au i teie nei mau mea.</p></div><div class="verse-container"><p>32 ’E ’ua ’ō’oti ihora vau i tei maita’i i te Atua ra. ’E mai te mea ē ’ua māuruuru tō’u ra mau ta’ata i te mau mea a te Atua ra, ’ua māuruuru ïa rātou i tā’u i ’ō’oti i ni’a iho i teie nei mau ’api.</p></div><div class="verse-container"><p>33 ’E mai te mea ē ’ua hina’aro tō’u ra mau ta’ata ’ia ’ite i te tahi atu ā mau tufa’a rahi nō ni’a i te ’ā’amu o tō’u ra mau ta’ata, e mea ti’a ïa ia rātou ’ia ’imi māite i te tahi atu o tā’u ra mau ’api.</p></div><div class="verse-container"><p>34 ’E ’ua ti’a roa ho’i iā’u ’ia parau ē, ’ua ma’iri e maha ’ahuru matahiti, ’e ’ua tupu tā mātou mau tama’ira’a ’e te mau mārōra’a i tō mātou mau taea’e.</p></div>
            <nav>
                <div class="nav-prev"><a href="chapters/2_ne_chapitre_4.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/2_ne_chapitre_6.html">Page suivante</a></div>
            </nav>
        </div>
    </div>
</body>
</html>
