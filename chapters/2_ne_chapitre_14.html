
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="2 Ne Chapitre 14 - Te Buka a Moromona">
    <meta name="viewport" content="width=device-width, initial-scale=1.0">
    <title>2 Ne Chapitre 14</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>2 Ne Chapitre 14</h2>
    <div class="verse-container"><p>1 ’E ’ia tae i taua mahana ra, e haru mai ai nā vahine to’ohitu ra i te tāne hō’ē, ’a nā ’ō mai ē : E ’amu mātou i tā mātou iho mā’a, e ’ahu mātou i tō mātou iho ’ahu ; ’o tō ’oe i’oa ana’e ra tē ma’iri mai i ni’a ia mātou nei ; nō te hōpoi ’ē atu ’oe i te parau fa’a’ino ia mātou nei.</p></div><div class="verse-container"><p>2 ’E i taua mahana ra, e riro ai te ’āma’a o te Fatu ra ’ei mea nehenehe ’e te hanahana ; ’e e riro ho’i te hotu o te fenua ra ’ei mea maita’i roa ’e te nehenehe ho’i i tō ’Īserā’ela i ora mai.</p></div><div class="verse-container"><p>3 ’E a muri a’era, e riro ho’i tei toe i Ziona ra ’e tei pārahi i Ierusalema ra i te parauhia ē, e ta’ata mo’a ; te feiā ato’a i pāpa’ihia i rotopū i te feiā ora i Ierusalema ra—</p></div><div class="verse-container"><p>4 ’ia pau i te horoihia e te Fatu te vi’ivi’i o te mau tamāhine o Ziona ra, ’e ’ia hōpoi-’ē-hia te toto o Ierusalema mai rotopū iāna ra e te vārua ha’avāra’a ’e te vārua auahi ra.</p></div><div class="verse-container"><p>5 ’E i reira te Fatu e hāmani ai i te mau vāhi fa’aeara’a ato’a ra i te mou’a ra o Ziona, ’e i ni’a ato’a i te mau ’āmuira’a mo’a nōna ra, i te ata ’e te au auahi i te ao ra, ’e te ’ana’ana o te auahi ’ama ra i te pō ; ’e e riro te reira ’ei pāruru i ni’a i te hanahana ato’a o Ziona ra.</p></div><div class="verse-container"><p>6 ’E e riro ho’i te reira ’ei sēkene nō te tāmarura’a i te ao i te ve’ave’a ; ’e ’ei vāhi nō te ha’apūra’a, ’e ’ei fa’arurura’a i te vero ’e te ua.</p></div>
    <nav>
        <a href="chapters/2_ne_chapitre_13.html">Page précédente</a> | 
        <a href="../index.html">Retour à la table des matières</a>
        <a href="chapters/2_ne_chapitre_15.html">Page suivante</a> | 
    </nav>
</body>
</html>
