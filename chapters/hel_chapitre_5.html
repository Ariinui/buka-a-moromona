
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Hel Chapitre 5 - Te Buka a Moromona">
    <meta name="viewport" content="width=device-width, initial-scale=1.0">
    <title>Hel Chapitre 5</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>Hel Chapitre 5</h2>
            <div class="verse-container"><p>1 ’E i muri a’era, i taua iho matahiti ra, inaha, ’ua hōro’a atu ra Nephi i te pārahira’a ha’avāra’a i te hō’ē ta’ata, ’o Kezorama tōna i’oa.</p></div><div class="verse-container"><p>2 ’Ua fa’ati’ahia ho’i tā rātou mau ture ’e tō rātou mau hau fenua nā roto i te reo o te mau ta’ata ; ’e ’o rātou tei mā’iti i te ’ino, ’ua hau ïa i te rahi i tei mā’iti i te maita’i ; nō reira ’ua ineine rātou nō te ha’amoura’a, nō te mea ’ua ha’avi’ivi’ihia te mau ture.</p></div><div class="verse-container"><p>3 ’Oia ïa, e ’ere i te reira ana’e ra ; e feiā ’ā’au ’eta’eta ho’i rātou, ’e nō reira ho’i ’aita rātou e ti’a ’ia fa’aterehia e te ture ’e te parauti’a, maori rā ’ia ha’amouhia rātou.</p></div><div class="verse-container"><p>4 ’E i muri a’era, ’ua fiu Nephi i tā rātou mau ’ohipa ’ī’ino ; ’e ’ua ha’apae atu ra ’oia i te pārahira’a ha’avāra’a, ’e ’ua ’ōpua ’oia i te a’o atu i te parau a te Atua ē hope roa a’e tōna ra mau mahana ; ’e ’ua nā reira ato’a tōna taea’e o Lehi, ē hope roa a’e tōna ra mau mahana.</p></div><div class="verse-container"><p>5 ’Ua ha’amana’o ho’i rāua i te mau parau tā tō rāua metua tāne o Helamana i parau ia rāua. ’E ’o teie te mau parau tāna i parau mai :</p></div><div class="verse-container"><p>6 Inaha, e tā’u nā tamaiti, tē hina’aro nei au ’ia ha’amana’o ’ōrua ’ia ha’apa’o maita’i i te mau fa’auera’a a te Atua ; ’e tē hina’aro nei au ’ia a’o atu ’ōrua i teie mau parau i te mau ta’ata. Inaha, ’ua topa atu vau i te i’oa o tō tātou nā metua mātāmua i ni’a iho ia ’ōrua, ’e ’ua haere mai rātou mai te fenua ra nō Ierusalema ; ’e ’ua nā reira vau, nō te mea ’ia ha’amana’o ’ōrua i tō ’ōrua i’oa e ha’amana’o ato’a ’ōrua i tā rāua mau ’ohipa ; ’e ’ia ha’amana’o ’ōrua i tā rāua mau ’ohipa, e ’ite ato’a ’ōrua i tei parauhia ’e tei pāpa’ihia ho’i, ’o tei nā ’ō mai ē, e nā ta’ata maitata’i rāua.</p></div><div class="verse-container"><p>7 Nō reira, e tā’u nā tamaiti, tē hina’aro nei au ’ia rave ’ōrua i te mea maita’i, ’ia parauhia ’e ’ia pāpa’i-ato’a-hia te parau nō ni’a ia ’ōrua mai tei parauhia ’e tei pāpa’ihia nō ni’a ia rāua.</p></div><div class="verse-container"><p>8 ’E i teienei, e tā’u nā tamaiti, inaha, tē hina’aro nei au i te tahi atu mau mea ia ’ōrua, ’e teie taua hina’aro ra, ’eiaha roa ’ōrua e rave i teie mau mea nō te fa’ate’ote’o ia ’ōrua, ’ia rave rā ’ōrua i teie mau mea nō te ha’apu’e i te tao’a rahi nā ’ōrua i te ao ra, ’oia ïa, ’o tei riro ’ei mea mure ’ore, ’e tē ’ore roa e māhe’ahe’a atu ; ’oia ïa, ’ia roa’a ia ’ōrua taua hōro’ara’a fa’ahiahia roa nō te ora mure ’ore, ’o tā tātou ho’i i mana’o ē ’ua hōro’ahia i tō tātou mau metua.</p></div><div class="verse-container"><p>9 ’A ha’amana’o, ’a ha’amana’o e tā’u nā tamaiti, i te mau parau tā te ari’i Beniamina i parau atu i tōna ra mau ta’ata ; ’oia ïa, ’a ha’amana’o ē ’aita atu e rāve’a e ti’a ai i te mau ta’ata ’ia fa’aorahia, maori rā nā roto i te toto tāra’ehara nō Iesu Mesia, ’o tē haere mai ; ’oia ïa, ’a ha’amana’o, e haere mai ’oia nō te fa’aora i tō teie nei ao.</p></div><div class="verse-container"><p>10 ’E ’a ha’amana’o ato’a i te mau parau tā Amuleka i parau atu ia Zeezeroma i roto i te ’oire ra nō Amoniha ; ’e ’ua parau atu ’oia iāna ē, e haere mai te Fatu nō te fa’aora i tōna mau ta’ata ; ’āre’a rā ’aita ’oia e haere mai nō te fa’aora ia rātou i roto i tā rātou mau hara, e fa’aora rā ’oia ia rātou mai roto mai i tā rātou ra mau hara.</p></div><div class="verse-container"><p>11 ’E e mana tōna i hōro’ahia mai iāna e te Metua nō te fa’aora ia rātou i tā rātou mau hara maoti ho’i te tātarahapara’a ; nō reira, ’ua tono mai ’oia i tāna mau melahi nō te fa’a’ite mai i te mau parau tumu nō te tātarahapara’a, e tae ai rātou i raro a’e i te mana nō te Tāra’ehara, ’e i te fa’aorara’a o tō rātou vārua.</p></div><div class="verse-container"><p>12 ’E i teienei, e tā’u nā tamaiti, ’a ha’amana’o, ’a ha’amana’o, e mea ti’a roa ia ’ōrua ’ia ha’amau i tō ’ōrua niu i ni’a i te papa o tō tātou Tāra’ehara, ’o te Mesia, te Tamaiti a te Atua ; ’e ’ia fa’atae mai te diabolo i tāna ra mau mata’i ’ū’ana, ’oia ïa, ’e tāna mau ’ohe nā roto i te pūāhiohio, ’oia ïa, ’e ’ia ma’iri mai te tā’āto’ara’a nō tāna ra ūa pa’ari, ’e tāna vero rahi i ni’a iho ia ’ōrua, ’aita roa tō te reira e mana i ni’a iho ia ’ōrua, nō te huti ia ’ōrua i raro i te ’ābuso nō te mamae ’e te ’oto hope ’ore, maoti ho’i te papa i ni’a iho ’ōrua i te patuhia, e niu pāpū ho’i, ’e mai te mea e patu te ta’ata ia rātou i ni’a i taua niu ra, e ’ore ïa rātou e ma’iri i raro.</p></div><div class="verse-container"><p>13 ’E i muri a’era, ’o teie te mau parau tā Helamana i ha’api’i atu i tāna nā tamaiti ; ’oia ïa, ’ua ha’api’i ’oia ia rāua i te mau mea e rave rahi ’o tei ’ore i pāpa’ihia, ’e i te mau mea e rave rahi ato’a ’o tei pāpa’ihia.</p></div><div class="verse-container"><p>14 ’E ’ua ha’amana’o rāua i tāna mau parau ; ’e nō reira ’ua haere atu ra rāua ma te ha’apa’o maita’i i te mau fa’auera’a a te Atua, nō te ha’api’i i te parau a te Atua i rotopū i te mau ta’ata o Nephi, ma te ha’amata i te ’oire ra nō ’Auhune ;</p></div><div class="verse-container"><p>15 ’E mai reira mai ē tae atu i te ’oire nō Gida ; ’e mai te ’oire mai o Gida ē tae atu i te ’oire nō Muleka ;</p></div><div class="verse-container"><p>16 ’E mai te tahi ’oire i te tahi ’oire, ē tae noa atu ’ua tae rāua i rotopū i te mau ta’ata ato’a o Nephi i te fenua i te pae apato’a ; ’e mai reira atu i te fenua ra nō Zarahemela, i rotopū i te mau ’āti Lamana.</p></div><div class="verse-container"><p>17 ’E i muri a’era, ’ua a’o atu rāua ma te mana rahi, ’e nō reira ’ua fa’a’ite pāpū atu rāua i te hape o rātou e rave rahi tei ’ōrurehau ’e ’o tei haere mai mai roto mai i te mau ’āti Nephi, ’e nō reira ’ua haere mai ra rātou ’e ’ua fā’i mai ra i tā rātou mau hara ’e ’ua bāpetizohia nō te tātarahapara’a, ’e ’ua ho’i ’oi’oi atu ra i te mau ’āti Nephi ra nō te tāmata ’ia fa’a’ore i te mau mea hape ’o tā rātou i rave.</p></div><div class="verse-container"><p>18 ’E i muri a’era, ’ua a’o atu ra Nephi rāua ’o Lehi i te mau ’āti Lamana ma te mana rahi ’e te ha’amanara’a rahi, ’e ’ua hōro’ahia te mana ’e te ha’amanara’a ia rāua ’ia ti’a ia rāua ’ia paraparau atu ; ’e ’ua hōro’a-ato’a-hia mai ia rāua te mau mea tā rāua e parau atu—</p></div><div class="verse-container"><p>19 Nō reira ’ua paraparau atu rāua, i tupu ai tō te mau ’āti Lamana māere rahi, ’e i fa’afāriuhia mai ai rātou, ’e nō reira ho’i ’ua bāpetizohia ihora nō te tātarahapara’a te mau ’āti Lamana e va’u tauatini nō te fenua ra nō Zarahemela ’e tō reira mau fenua, ’e ’ua ’ite pāpū ihora rātou i te parauti’a ’ore nō te mau peu tumu a tō rātou mau metua.</p></div><div class="verse-container"><p>20 ’E i muri a’era, mai reira atu ’ua haere atu ra Nephi rāua ’o Lehi i te fenua ra nō Nephi.</p></div><div class="verse-container"><p>21 ’E i muri a’era, ’ua haruhia ihora rāua e te hō’ē nu’u fa’ehau o te mau ’āti Lamana, ’e ’ua hurihia atu ra i roto i te fare tāpe’ara’a ; ’oia ïa, i roto i te fare tāpe’ara’a i hurihia ai Amona ’e tōna ra mau taea’e ato’a e te mau tāvini o Limehi ra.</p></div><div class="verse-container"><p>22 ’E i muri iho i tō rāua hurira’ahia i roto i te fare tāpe’ara’a nō nā mahana e rave rahi ma te mā’a ’ore, inaha, ’ua haere mai ra rātou i roto i te fare tāpe’ara’a nō te rave ia rāua ’e nō te taparahi ia rāua.</p></div><div class="verse-container"><p>23 ’E i muri a’era, ’ua ha’a’ati-roa-hia ihora Nephi rāua ’o Lehi i te hō’ē mea mai te auahi ra te huru, ’e nō reira ho’i ’ua mata’u a’era rātou ’ia haru mai ia rāua, ’o te ’ama rātou iho. ’Āre’a rā ’aita roa atu Nephi rāua ’o Lehi i ’ama noa a’e ; ’e tē ti’a ra rāua mai te mea ra ē, tei roto roa rāua i te auahi, ’e ’aita roa rāua i ’ama noa a’e.</p></div><div class="verse-container"><p>24 ’E ’ia ’ite a’era rāua ē, ’ua ha’a’atihia rāua i te pou auahi, ’e ’aita rāua e ’ama ra, ’ua itoito a’era tō rāua ’ā’au.</p></div><div class="verse-container"><p>25 ’Ua ’ite ho’i rāua ē, tē mata’u ra te mau ’āti Lamana ’ia haru mai ia rāua ; ’e tē mata’u ato’a ra ho’i rātou ’ia ha’afātata mai ia rāua, ’āre’a rā ’ua ti’a noa rātou mai te mea ra ē, ’ua tā’iri-vava-hia rātou i te māere rahi.</p></div><div class="verse-container"><p>26 ’E i muri a’era, ’ua ti’a a’era Nephi rāua ’o Lehi, ’e ’ua ha’amata ihora i te parau atu ia rātou, nā ’ō atu ra : ’Eiaha e mata’u, inaha ho’i, nā te Atua i fa’a’ite mai i teie mea ta’a ’ē ia ’outou na, ’e tē fa’a’ite ra ho’i te reira ē, e ’ore roa e ti’a ia ’outou ’ia fa’atae mai i tō ’outou rima i ni’a ia māua nō te taparahi ia māua.</p></div><div class="verse-container"><p>27 ’E inaha, ’ia oti a’era tā rāua paraura’a mai i teie mau parau, ’ua ’āueue roa ihora te fenua, ’e ’ua ’āueue ho’i te mau papa’i o te fare tāpe’ara’a, mai te mea ra ē ’ua fātata roa te reira i te ma’iri i raro i te repo ; inaha rā, ’aita te reira i ma’iri i raro. ’E inaha, ’o rātou tei roto i te fare tāpe’ara’a ’o te mau ’āti Lamana ïa, ’e te mau ’āti Nephi tei ’ōrurehau.</p></div><div class="verse-container"><p>28 ’E i muri a’era, ’ua tāpo’ihia rātou e te hō’ē ata pōiri, ’e ’ua tae mai te mata’u ahoaho rahi i ni’a ia rātou.</p></div><div class="verse-container"><p>29 ’E i muri a’era, ’ua tae mai ra te hō’ē reo mai te mea ra ē nō ni’a mai ïa i taua ata pouri ra, i te nā-’ō-ra’a mai ē : ’A tātarahapa ’outou, ’a tātarahapa ’outou, ’eiaha e tītau fa’ahou ’ia ha’amou i tō’u mau tāvini, ’o tā’u i tono atu ia ’outou nō te fa’a’ite atu ia ’outou i te mau parau maitata’i.</p></div><div class="verse-container"><p>30 ’E i muri a’era, ’ia fa’aro’o a’era rātou i teie nei reo, ’e ’ia ’ite a’era ē, e ’ere ïa i te reo mai te pātiri, ’e e ’ere ato’a ho’i i te reo mai te hō’ē haruru rahi ra ; inaha rā e reo ha’iha’i ’e te marū roa, mai te mea ra ē, ’o te hō’ē parau iti ha’iha’i nei, ’e ’ua ha’aputa roa te reira i te vārua—</p></div><div class="verse-container"><p>31 ’E noa atu ā te marū o te reo, inaha, ’ua ’āueue rahi te fenua, ’e ’ua ’āueue fa’ahou te mau papa’i o te fare tāpe’ara’a, mai te mea ra ē, ’ua fātata te reira i te ma’iri i raro i te repo ; ’e inaha, ’aita roa te ata pōiri ’o tei tāpo’i ia rātou i pe’e ’ē atu—</p></div><div class="verse-container"><p>32 ’E inaha, ’ua tae fa’ahou mai ra te reo, i te nā-’ō-ra’a mai ē : ’A tātarahapa ’outou, ’a tātarahapa ’outou, tē fātata mai nei ho’i te bāsileia o te ao ra ; ’e ’eiaha e tītau fa’ahou ’ia ha’amou i tō’u mau tāvini. ’E i muri a’era, ’ua ’āueue fa’ahou ihora te fenua, ’e ’ua ’āueue te mau papa’i fare.</p></div><div class="verse-container"><p>33 ’E ’ua tae fa’ahou mai ra te reo i te toru o te taime, ’e ’ua parau mai ra i te tahi mau parau fa’ahiahia ia rātou ’o tē ’ore e ti’a i te ta’ata ’ia fa’ahiti ; ’e ’ua ’āueue fa’ahou ihora te mau papa’i fare, ’e ’ua ’āueue te fenua mai te mea ē, ’ua fātata te reira i te ’āfāfā.</p></div><div class="verse-container"><p>34 ’E i muri a’era, ’aita roa e ti’a i te mau ’āti Lamana ’ia horo nō te ata pōiri ’o tē tāpo’i ia rātou ; ’oia ïa, ’e ’aita ato’a e ti’a ia rātou ’ia haere nō te mata’u i tae mai i ni’a ia rātou.</p></div><div class="verse-container"><p>35 I teienei, tē vai ra te hō’ē i rotopū ia rātou ’o tei fānauhia e ’āti Nephi, i riro na ho’i ’oia i te mātāmua ’ei melo nō te ’ēkālesia a te Atua, ’ua tāiva rā ’oia ia rātou.</p></div><div class="verse-container"><p>36 ’E i muri a’era, ’ua fāriu mai ra ’oia, ’e inaha, ’ua ’ite ’oia nā roto i te ata pōiri i te mata o Nephi rāua ’o Lehi ; ’e inaha, ’ua ’ana’ana rahi mai te reira mai te mata o te mau melahi ra. ’E ’ua ’ite ’oia ē tē nānā atu ra rāua i tō rāua mata i ni’a i te ra’i ; ’e tē ti’a ra rāua mai te mea ra ē, tē paraparau ra ’e ’aore rā tē fa’ateitei ra rāua i tō rāua reo i te hō’ē mea e hi’ohia ra e rāua.</p></div><div class="verse-container"><p>37 ’E i muri a’era, ’ua ti’aoro a’era teie nei ta’ata i te mau ta’ata ’ia fāriu mai rātou ’e ’ia hi’o. ’E inaha, ’ua hōro’ahia mai te mana ia rātou ’ia fāriu ’e ’ia hi’o ; ’e ’ua hi’o a’era rātou i te mata o Nephi rāua ’o Lehi.</p></div><div class="verse-container"><p>38 ’E ’ua nā ’ō a’era rātou i taua ta’ata ra : Inaha, e aha te aura’a o teie nei mau mea pā’āto’a ’e ’o vai teie tā teie nā ta’ata e paraparau ra ?</p></div><div class="verse-container"><p>39 I teienei, ’o Aminadaba te i’oa o taua ta’ata ra. ’E ’ua parau atu ra Aminadaba ia rātou nā ’ō atu ra : Tē paraparau ra rāua i te mau melahi a te Atua.</p></div><div class="verse-container"><p>40 ’E i muri a’era, ’ua nā ’ō mai ra te mau ’āti Lamana iāna : E aha tā tātou e rave, ’ia ’īriti-’ē-hia atu teie nei ata pōiri ’o tē tāpo’i nei ia tātou ?</p></div><div class="verse-container"><p>41 ’E ’ua nā ’ō atu ra Aminadaba ia rātou : ’Ia tātarahapa ’outou e ti’a ai, ’e ’ia ti’aoro atu i te reo ra ē tae noa atu ’ua roa’a ia ’outou te fa’aro’o i te Mesia, ’o tei ha’api’ihia mai ia ’outou e Alama rātou ’o Amuleka, ’e ’o Zeezeroma ; ’e ’ia nā reira ’outou, e ’īriti-’ē-hia atu teie nei ata pōiri ’o tē tāpo’i nei ia ’outou.</p></div><div class="verse-container"><p>42 ’E i muri a’era, ’ua ha’amata ihora rātou pā’āto’a i te ti’aoro atu i te reo nōna ’o tei fa’a’āueue i te fenua ; ’oia ïa, ’ua ti’aoro a’era rātou ē tae roa atu ’ua pe’e ’ē atu te ata pōiri.</p></div><div class="verse-container"><p>43 ’E i muri a’era, ’ia nānā a’era rātou i tō rātou mata, ’e ’ia ’ite a’era rātou ē, ’ua pe’e ’ē atu te ata pōiri ’o tei tāpo’i ia rātou, inaha, ’ua ’ite a’era rātou ē, ’ua ha’a’atihia rātou tāta’ihō’ē, ’oia ïa te ta’ata tataitāhō’ē, ’e te hō’ē pou auahi.</p></div><div class="verse-container"><p>44 ’E tei rotopū Nephi rāua ’o Lehi ia rātou ; ’oia ïa, ’ua ha’a’atihia rātou ē ’ati noa a’e ; ’oia ïa, e au ra ē tei roto rātou i te hō’ē auahi ’ama, ’aita rā rātou i pa’apa’a, ’e ’aita ato’a te papa’i fare o te fare tāpe’ara’a i pa’apa’a ; ’e ’ua ’ī roa rātou i taua ’oa’oa ra ’o tē ’ore roa e ti’a ’ia parauhia ’e ’o tei ’ī ho’i i te hanahana.</p></div><div class="verse-container"><p>45 ’E inaha, ’ua pou mai ra te Vārua Mo’a o te Atua mai te ra’i mai, ’e ’ua ō mai ra i roto i tō rātou ’ā’au, ’e ’ua ’ī ihora rātou i te mea mai te auahi ra te huru, ’e ’ua ti’a a’era ia rātou ’ia parau i te mau parau fa’ahiahia.</p></div><div class="verse-container"><p>46 ’E i muri a’era, ’ua tae mai ra te hō’ē reo ia rātou, ’oia ïa, te hō’ē reo au roa, ’e mai te mea ra ē, e reo marū iti ha’iha’i, i te nā-’ō-ra’a mai ē :</p></div><div class="verse-container"><p>47 ’Ei hau, ’ei hau tō ’outou, nō tō ’outou fa’aro’o i tā’u Here Rahi ra, ’o tei vai na mai te ha’amatara’a mai ā o te ao nei.</p></div><div class="verse-container"><p>48 ’E i teienei, ’ia fa’aro’o a’era rātou i te reira, ’ua nānā a’era rātou i tō rātou mata i ni’a ’e ’ua hi’o atu ra i te vāhi nō reira mai taua reo ra ; ’e inaha, ’ua ’ite atu ra rātou i te mau ra’i i te vēteara’a ; ’e ’ua pou mai ra te mau melahi nō te ra’i mai ’e ’ua poihere mai ra ia rātou.</p></div><div class="verse-container"><p>49 E toru hānere ti’ahapa ta’ata i hi’o ee i fa’aro’o i taua mau mea ra ; ’e ’ua fa’auehia mai ra rātou ’ia haere atu ’e ’eiaha e māere, ’e ’eiaha ato’a rātou e fē’a’a.</p></div><div class="verse-container"><p>50 ’E i muri a’era, ’ua haere atu ra rātou, ’e ’ua ha’api’i atu ra i te mau ta’ata, ma te fa’a’ite atu ē ’ati noa a’e te mau retioni ato’a i te mau mea tā rātou i fa’aro’o ’e i hi’o, ’e nō reira ho’i ’ua ti’aturi te pae rahi o te mau ’āti Lamana i te reira, nō te rahi o te mau ’ite i noa’a mai ia rātou ra.</p></div><div class="verse-container"><p>51 ’E ’ua ha’apae ihora te mau ta’ata ato’a ’o tei ti’aturi mai i tā rātou parau i tā rātou mau mauha’a tama’i, ’e i tō rātou au ’ore ’e te mau peu tumu a tō rātou mau metua.</p></div><div class="verse-container"><p>52 ’E i muri a’era, ’ua hōro’a atu ra rātou i te mau ’āti Nephi i tō rātou ra mau fenua.</p></div>
            <nav>
                <div class="nav-prev"><a href="chapters/hel_chapitre_4.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/hel_chapitre_6.html">Page suivante</a></div>
            </nav>
        </div>
    </div>
</body>
</html>
