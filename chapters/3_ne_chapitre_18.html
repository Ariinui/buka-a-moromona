<!DOCTYPE html>
<html lang="tah">
<head>
  <meta charset="UTF-8">
  <meta name="description" content="Chapitre 18 de Te Buka a Helamana">
  <meta name="viewport" content="width=device-width, initial-scale=1.0">
  <title>Te Buka a Helamana - Chapitre 18</title>
  <style>
body { font-family: "Georgia", serif; margin: 40px; line-height: 1.6; color: #333; background-color: #f8f9fa; }
h1, h2 { color: #1a3c6c; }
h1 { font-size: 2.2em; text-align: center; margin-bottom: 10px; }
h2 { font-size: 1.8em; margin-bottom: 15px; }
#toc { background-color: #fff; padding: 20px; border-radius: 8px; border: 1px solid #d1d8e0; box-shadow: 0 2px 5px rgba(0,0,0,0.1); max-width: 600px; margin: 20px auto; position: sticky; top: 20px; z-index: 100; }
#toc h1 { font-size: 1.6em; margin-bottom: 15px; text-align: left; }
#toc details { margin-bottom: 10px; }
#toc summary { cursor: pointer; padding: 8px; font-weight: 500; color: #2b6cb0; transition: color 0.3s ease; list-style: none; position: relative; }
#toc summary:hover { color: #1a4971; }
#toc summary::before { content: "\25B6"; display: inline-block; margin-right: 8px; font-size: 0.9em; transition: transform 0.3s ease; }
#toc details[open] summary::before { transform: rotate(90deg); }
#toc ul { list-style-type: none; padding-left: 20px; margin-top: 5px; }
#toc li { margin-bottom: 8px; }
#toc a { text-decoration: none; color: #2b6cb0; transition: color 0.3s ease; }
#toc a:hover { color: #1a4971; text-decoration: underline; }
.toc-item::before { content: "\2022"; color: #2b6cb0; margin-right: 8px; }
.verse { margin-bottom: 12px; font-size: 1em; }
.introduction { margin-bottom: 20px; font-style: italic; color: #555; }
.nav-container { margin-top: 20px; display: flex; justify-content: space-between; align-items: center; }
.nav-prev, .nav-toc, .nav-next { flex: 1; text-align: center; }
.nav-prev { text-align: left; }
.nav-next { text-align: right; }
.nav-prev a, .nav-toc a, .nav-next a { color: #2b6cb0; text-decoration: none; font-size: 1em; transition: color 0.3s ease; }
.nav-prev a:hover, .nav-toc a:hover, .nav-next a:hover { color: #1a4971; text-decoration: underline; }
@media (max-width: 600px) {
  #toc { position: static; max-width: 100%; }
  body { margin: 20px; }
  h1 { font-size: 1.8em; }
  h2 { font-size: 1.5em; }
  #toc h1 { font-size: 1.4em; }
  .nav-container { margin-top: 15px; flex-direction: column; gap: 10px; }
  .nav-prev, .nav-toc, .nav-next { text-align: left; flex: none; }
}
  </style>
</head>
<body>
  <header>
    <h1>TE BUKA A MOROMONA</h1>
    <h2>Te Buka a Helamana - Chapitre 18</h2>
  </header>
  <section id="3_ne_chapitre_18" aria-label="Chapitre 18">
    <p class="verse">1 ’E i muri a’era, ’ua fa’aue atu ra Iesu i tāna mau pipi ’ia hōpoi mai i te pāne ’e te uaina iāna ra.</p>
    <p class="verse">2 ’E ’a haere atu ai rātou e ti’i i te pāne ’e te uaina, ’ua fa’aue atu ra ’oia i te mau ta’ata ’ia pārahi i raro i ni’a iho i te fenua.</p>
    <p class="verse">3 ’E i te ho’ira’a mai te mau pipi ma te pāne ’e te uaina, ’ua rave ihora ’oia i te pāne ’e ’ua vāvāhi ihora ’e ’ua ha’amaita’i ihora i te reira ; ’e ’ua hōro’a atu ra i te mau pipi ’e ’ua fa’aue atu ra ia rātou ’ia ’amu.</p>
    <p class="verse">4 ’E ’ia ’amu ihora rātou ’e ’ia pa’ia a’era, ’ua fa’aue atu ra ’oia ’ia hōro’a atu nā te mau ta’ata.</p>
    <p class="verse">5 ’E ’ia ’amu ihora te mau ta’ata ’e ’ia pa’ia a’era, ’ua nā ’ō atu ra ’oia i te mau pipi : Inaha, e fa’atōro’ahia te hō’ē i rotopū ia ’outou, e nā’u e hōro’a atu i te mana iāna ’ia vāvāhi ’oia i te pāne ’e ’ia ha’amaita’i ho’i ’e ’ia hōro’a atu ho’i i te mau ta’ata nō tā’u nei ’ēkālesia, ’e ’ia rātou pā’āto’a ’o tē ti’aturi ’e ’o tē bāpetizohia i tō’u ra i’oa.</p>
    <p class="verse">6 ’E ’ia nā reira noa ato’a ’outou i te rave-māite-ra’a, mai tā’u i rave iho nei, ’oia ho’i, mai tā’u i vāvāhi i te pāne ’e i ha’amaita’i i te reira ’e i hōro’a atu ia ’outou na.</p>
    <p class="verse">7 ’E ’ia nā reira ’outou i te rave ’ei ha’amana’ora’a i tō’u tino, mai tā’u i fa’a’ite atu ia ’outou na. ’E e riro ïa ’ei fa’a’itera’a pāpū i te Metua, ’e e ha’amana’o noa ’outou iā’u. ’E mai te mea e ha’amana’o noa ’outou iā’u, e vai noa ïa tō’u Vārua i roto ia ’outou.</p>
    <p class="verse">8 ’E i muri a’era, ’ia oti a’era tāna paraura’a atu i teie mau parau, ’ua fa’aue atu ra ’oia i tāna mau pipi ’ia rave i te uaina i roto i te ’āu’a ’e ’ia inu i te reira, ’e ’ia hōro’a ato’a atu i te mau ta’ata ’ia inu rātou i te reira.</p>
    <p class="verse">9 ’E i muri a’era, ’ua nā reira rātou, ’e ’ua inu i te reira ’e ’ī a’era ; ’e ’ua hōro’a atu i te mau ta’ata, ’e ’ua inu ihora rātou, ’e ’ī a’era.</p>
    <p class="verse">10 ’E ’ia oti a’era te reira i te ravehia e te mau pipi, ’ua nā ’ō atu ra Iesu ia rātou : E ao tō ’outou nō teie mea tā ’outou i rave iho nei, tē ha’apa’o ra ïa i tā’u mau fa’auera’a, ’e nā te reira e fa’a’ite i te Metua ē, ’ua hina’aro mau ’outou ’ia rave i tā’u i fa’aue atu ia ’outou na.</p>
    <p class="verse">11 ’E e nā reira noa ’outou i te rave i te feiā ’o tei tātarahapa ’e tei bāpetizohia ho’i i tō’u ra i’oa ; ’e e rave ’outou i te reira ’ei ha’amana’ora’a i tō’u ra toto, ’o tā’u i ha’amani’i nō ’outou, ’e ’ia fa’a’ite atu ’outou i te Metua ē, e ha’amana’o noa ’outou iā’u. ’E mai te mea e ha’amana’o noa ’outou iā’u, e vai noa tō’u Vārua i roto ia ’outou.</p>
    <p class="verse">12 ’E tē hōro’a atu nei au i te hō’ē fa’auera’a ia ’outou ’ia rave ’outou i teie mau mea. ’E ’ia nā reira noa ’outou i te rave i teie mau mea, e ao tō ’outou, nō te mea ’ua patuhia ’outou i ni’a iho i tā’u nei papa.</p>
    <p class="verse">13 ’E ’o ’oia i rotopū ia ’outou ’o tē rave ri’i noa i te reira, ’aore ïa i patuhia i ni’a iho i tā’u ra papa, ’ua patuhia rā ïa i ni’a iho i te niu one ; ’e ’ia ma’iri mai te ua, ’e ’ia tahe mai te pape pu’e, ’e ’ia puhipuhi mai te mata’i i ni’a iho ia rātou ra, e ma’iri ïa rātou i raro, ’e ’ua vai matara noa te mau ’ūputa o hade nō te fāri’i mai ia rātou.</p>
    <p class="verse">14 Nō reira, e ao tō ’outou ’ia ha’apa’o maita’i ’outou i tā’u mau fa’auera’a, ’o tā te Metua i fa’aue mai iā’u ’ia hōro’a atu ia ’outou na.</p>
    <p class="verse">15 ’Oia mau, ’oia mau, tē parau atu nei au ia ’outou na, ’ia ara ’e ’ia pure tāmau noa, ’o te fa’ahemahia ’outou e te diabolo, ’e ’o te fa’atītīhia ’outou e ana.</p>
    <p class="verse">16 ’E mai tā’u i pure i rotopū ia ’outou na, e nā reira ato’a ’outou i te pure i roto i tā’u ’ēkālesia, i rotopū i tō’u mau ta’ata i tātarahapa ’e i bāpetizohia i tō’u ra i’oa. Inaha, ’o vau te māramarama ; i fa’a’ite atu na vau i te hi’ora’a nō ’outou.</p>
    <p class="verse">17 ’E i muri a’era, ’ia oti a’era tā Iesu paraura’a atu i teie mau parau i tāna mau pipi, ’ua fāriu fa’ahou atu ra ’oia i ni’a i te mau ta’ata ’e ’ua nā ’ō atu ra ia rātou :</p>
    <p class="verse">18 Inaha, ’oia mau, ’oia mau, tē parau atu nei au ia ’outou na, e ara ’e ’ia pure tāmau noa ’outou e ti’a ai ; ’ia ’ore ’outou ’ia ro’ohia i te fa’ahemara’a ; i hina’aro na ho’i Sātane ia ’outou, ’ia ueue ’oia ia ’outou mai te sītona ra.</p>
    <p class="verse">19 Nō reira ’ia pure tāmau noa ’outou i te Metua nā roto i tō’u ra i’oa.</p>
    <p class="verse">20 ’E te mau mea ato’a tā ’outou e ani atu i te Metua i tō’u ra i’oa, ’oia ho’i te mea ti’a, ma te ti’aturi e fāri’i ’outou, inaha e hōro’ahia mai ïa ia ’outou.</p>
    <p class="verse">21 ’A pure i roto i tō ’outou mau ’utuāfare i te Metua, nā roto noa i tō’u ra i’oa, ’ia ha’amaita’ihia tā ’outou mau vahine ’e tā ’outou mau tamari’i.</p>
    <p class="verse">22 ’E inaha, ’ia ha’aputuputu pinepine ’outou ; ’e ’eiaha roa ’outou e ’ōpani i te hō’ē ta’ata ’ia haere mai ia ’outou na, ’a ha’aputuputu ’āmui ai ’outou, ’a fa’ati’a noa rā ia rātou ’ia haere mai ia ’outou na, ’e ’eiaha roa e ’ōpani atu ia rātou.</p>
    <p class="verse">23 E pure rā ’outou nō rātou, ’e ’eiaha roa e ti’avaru atu ia rātou i rāpae ; ’e ’ia haere pinepine mai rātou ia ’outou na, ’a pure atu ’outou i te Metua nō rātou nā roto i tō’u ra i’oa.</p>
    <p class="verse">24 Nō reira, ’a fa’ateitei i tō ’outou māramarama, ’ia ’ana’ana atu i tō te ao nei. Inaha, ’o vau nei te māramarama tā ’outou e fa’ateitei atu i ni’a—te mea tā ’outou i ’ite iā’u i te ravera’a. Inaha, ’ua ’ite ’outou ē ’ua pure atu vau i te Metua, ’e ’ua ’ite pāpū ’outou i te reira.</p>
    <p class="verse">25 ’E ’ua ’ite ho’i ’outou ē ’ua fa’aue atu vau ’eiaha te hō’ē o ’outou ’ia haere ’ē atu, ’ua fa’aue atu rā vau ’ia haere mai ’outou iā’u nei, ’ia ti’a ia ’outou ’ia fāfā mai ’e ’ia ’ite mata ho’i ; ’e ’ia nā reira ato’a ’outou i tō te ao nei ; ’e ’o ’oia ’o tē ’ōfati i teie nei fa’auera’a, tē fa’ati’a ra ïa ’oia iāna iho ’ia arata’ihia atu i roto i te fa’ahemara’a.</p>
    <p class="verse">26 ’E i teienei, i muri a’era, ’ia oti a’era tā Iesu paraura’a atu i teie mau parau, ’ua fāriu fa’ahou atu ra tōna mata i ni’a i te mau pipi ’o tāna i mā’iti, ’e ’ua nā ’ō atu ra ia rātou :</p>
    <p class="verse">27 Inaha, ’oia mau, ’oia mau, tē parau atu nei au ia ’outou na, tē hōro’a atu nei au i te tahi fa’ahou fa’auera’a ia ’outou na, ’e i reira e mea ti’a iā’u ’ia haere atu i tō’u ra Metua, ’ia ti’a iā’u ’ia fa’ati’a i te tahi atu ā mau fa’auera’a tāna i hōro’a mai iā’u ra.</p>
    <p class="verse">28 ’E i teienei, inaha, teie te fa’auera’a tā’u e hōro’a atu nei ia ’outou na, ’eiaha roa ’outou e fa’ati’a ma te ’ite i te hō’ē ta’ata ’ia rave i tō’u tino ’e tō’u toto ma te ti’amā ’ore, ’a ’ōpere ai ’outou i te reira.</p>
    <p class="verse">29 ’O ’oia ho’i ’o tē ’amu i tō’u tino ’e ’o tē inu i tō’u toto ma te ti’amā ’ore, ’ua ’amu ïa ’e ’ua inu i te pohe nō tōna vārua ; nō reira, ’ia ’ite ’outou e mea ti’amā ’ore te hō’ē ta’ata ’ia ’amu i tō’u tino ’e ’ia inu i tō’u toto, e ’ōpani ïa ’outou iāna.</p>
    <p class="verse">30 Noa atu rā i te reira, ’eiaha roa ’outou e ti’avaru atu iāna i rāpae mai rotopū atu ia ’outou, e poihere rā ’outou iāna, ’e e pure ho’i nōna i te Metua, i tō’u ra i’oa ; ’e mai te mea e tātarahapa ’oia ’e ’ua bāpetizohia i tō’u ra i’oa, ’ei reira ïa ’outou e fāri’i mai iāna, ’e e hōro’a atu ai i tō’u tino ’e tō’u toto nāna.</p>
    <p class="verse">31 ’Ia ’ore rā ’oia e tātarahapa, e ’ore ato’a ïa ’oia e tai’ohia i rotopū i tō’u ra mau ta’ata, ’e ’ia ’ore ho’i ’oia e ha’amou i tō’u ra mau ta’ata, inaha ho’i, ’ua ’ite au i tā’u mau māmoe, ’e ’ua oti rātou i te tai’ohia.</p>
    <p class="verse">32 Noa atu rā i te reira, ’eiaha roa ’outou e ti’avaru atu iāna i rāpae i tō ’outou mau sunago, ’e ’aore i tō ’outou mau fare purera’a, e tāmau ā ho’i ’outou i te poihere i taua huru ta’ata ra ; ’aita ho’i ’outou i ’ite ’o te ho’i mai rātou ’e ’o te tātarahapa, ’e ’o te haere mai iā’u ma te ’ā’au hina’aro mau, ’e nā’u e fa’aora ia rātou, ’e ’ua riro ’outou ’ei rāve’a nō te hōpoi atu i te fa’aorara’a ia rātou.</p>
    <p class="verse">33 Nō reira, ’a ha’apa’o i teie mau parau tā’u i fa’aue atu ia ’outou na, ’ia ’ore ’outou ia fa’ahapahia ; e pohe ho’i tō te ta’ata ’o tā te Metua i fa’ahapa ra.</p>
    <p class="verse">34 ’E tē hōro’a atu nei au i teie mau fa’auera’a nō te mau mārōra’a i tupu a’enei i rotopū ia ’outou na. E ao ho’i tō ’outou mai te mea ē ’aita e mārōra’a i rotopū ia ’outou na.</p>
    <p class="verse">35 ’E i teienei, e haere atu vau i te Metua, nō te mea e mea tītauhia iā’u ’ia haere atu i te Metua nō tō ’outou maita’i.</p>
    <p class="verse">36 ’E i teienei, ’ia oti a’era tā Iesu paraura’a i teie mau parau, ’ua tāpe’a atu ra tōna rima i te mau pipi tāta’itahi ’o tāna i mā’iti, ē tae noa atu ’ua hope iāna i te tāpe’a atu ia rātou pā’āto’a, ’e ’ua paraparau atu ’oia ia rātou ’a tāpe’a atu ai ’oia ia rātou.</p>
    <p class="verse">37 ’E ’aita roa te mau ta’ata i fa’aro’o i te mau parau ’o tāna i parau atu, nō reira ’aita roa i ti’a ia rātou i fa’a’ite pāpū i te reira ; ’āre’a rā ’ua fa’a’ite pāpū te mau pipi ē ’ua hōro’a mai ’oia i te mana ia rātou nō te hōro’a i te Vārua Maita’i. ’E e fa’a’ite atu vau ia ’outou i muri nei ē e parau mau tā rātou ra parau.</p>
    <p class="verse">38 ’E i muri a’era, ’ia oti a’era tā Iesu tāpe’ara’a atu ia rātou pā’āto’a, ’ua tae mai ra te hō’ē ata ’e ’ua tāpo’i mai ra i te mau ta’ata ’e ’aore a’era i ti’a ia rātou ’ia ’ite atu ia Iesu.</p>
    <p class="verse">39 ’E ’a tāpo’i-noa-hia ai rātou ’ua fa’aru’e mai ra ’oia ia rātou, ’e ’ua haere atu ra i ni’a i te ra’i. ’E ’ua ’ite te mau pipi ’e ’ua fa’a’ite pāpū ho’i rātou ē, ’ua haere fa’ahou atu ’oia i ni’a i te ra’i.</p>
  </section>
  <div class="nav-container">
    <div class="nav-prev"><a href="chapters/3_ne_chapitre_17.html" aria-label="Page précédente">Page précédente</a></div>
    <div class="nav-toc"><a href="../index.html" aria-label="Retour à la table des matières">Retour à la table des matières</a></div>
    <div class="nav-next"><a href="chapters/3_ne_chapitre_19.html" aria-label="Page suivante">Page suivante</a></div>
  </div>
</body>
</html>