
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Alma Chapitre 2 - Te Buka a Moromona">
    <meta name="viewport" content="width=device-width, initial-scale=1.0">
    <title>Alma Chapitre 2</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>Alma Chapitre 2</h2>
            <div class="verse-container"><p>1 ’E i muri a’era, i te ha’amatara’a nō te pae o te matahiti nō tā rātou fa’aterera’a ’ua tupu te hō’ē mārōra’a i rotopū i te mau ta’ata ; tē vai ra te hō’ē ta’ata ’o tei parauhia o ’Amaliki ; e ta’ata ha’avare ’oia, ’oia ïa, e ta’ata ’aravihi i te pa’ari o teie nei ao, ’ia au i te fa’aterera’a a te ta’ata i taparahi ia Gideona i te ’o’e, ’e ’o tei taparahihia mai te au i te ture—</p></div><div class="verse-container"><p>2 I teienei nā roto i te ha’avare a teie nei ta’ata ’o ’Amaliki, ’ua ’ume atu ’oia i te mau ta’ata e rave rahi ’ia pe’e atu iāna ; ’e nō tō rātou rahi ’ua riro ihora rātou ’ei mea pūai roa ; ’e ’ua tāmata ihora rātou ’ia fa’ati’a ia ’Amaliki ’ei ari’i i ni’a i te mau ta’ata.</p></div><div class="verse-container"><p>3 I teienei ’ua pe’ape’a a’era te mau ta’ata o te ’ēkālesia, ’e te mau ta’ata ato’a ho’i ’o tei ’ore i arata’i-’ē-hia ’e te mau ’umera’a a ’Amaliki ; nō te mea ’ua ’ite rātou mai te au i tā rātou ra ture ē, e mea ti’a i teie mau mea ’ia fa’ati’ahia e te reo o te mau ta’ata e ti’a ai.</p></div><div class="verse-container"><p>4 Nō reira, ’āhiri ’ua ti’a ia ’Amaliki ’ia fāri’i i te reo o te mau ta’ata nō te mā’iti iāna, e riro ïa ’oia i te tāpe’a i tō rātou ti’amāra’a ’e te mau mea e maita’i ai rātou i tā te ’ēkālesia ; ’e nō te mea e ta’ata parauti’a ’ore ’oia, ’ua hina’aro ’oia ’ia ha’amou i te ’ēkālesia a te Atua.</p></div><div class="verse-container"><p>5 ’E i muri a’era, ’ua ha’aputuputu mai ra te mau ta’ata ato’a nō te mau fenua ato’a ē ’ati noa a’e, te ta’ata tāta’itahi mai te au i tōna ihora hina’aro, i roto e piti pupu ta’a ’ē, tei hina’aro ia ’Amaliki ’e i tei ’ore i hina’aro iāna, ’e ’ua mārō atu ra rātou te tahi i te tahi i te mau mārōra’a māere rahi roa.</p></div><div class="verse-container"><p>6 ’E ’ua nā reira rātou i te ha’aputuputu mai ia rātou iho nō te fa’a’ite mai i tō rātou mau mana’o nō ni’a i taua mea ra ; ’e ’ua tu’uhia atu te reira i mua i te mau ha’avā.</p></div><div class="verse-container"><p>7 ’E i muri a’era, ’ua pāto’i te reo o te mau ta’ata ia ’Amaliki, ’e nō reira ’aita ’oia i fa’arirohia ’ei ari’i i ni’a a’e i te mau ta’ata.</p></div><div class="verse-container"><p>8 I teienei ’ua rahi roa atu ra te ’oa’oa o te ’ā’au o te mau ta’ata i ’ore i hina’aro iāna ; ’āre’a rā ’ua fa’ati’arepu atu ra ’o ’Amaliki i te mau ta’ata i au iāna ’ia riri atu i te feiā i ’ore i au mai iāna.</p></div><div class="verse-container"><p>9 ’E i muri a’era, ’ua ha’aputuputu ’āmui a’era rātou ia rātou iho, ’e ’ua fa’atāhinu atu ra ia ’Amaliki ’ei ari’i nō rātou.</p></div><div class="verse-container"><p>10 I teienei i muri iho i tō ’Amaliki fa’arirora’ahia ’ei ari’i i ni’a a’e ia rātou, ’ua fa’aue atu ra ’oia ia rātou ’ia rave i te mau mauha’a tama’i nō te ’aro atu i tō rātou mau taea’e ; ’e ’ua nā reira ’oia ’ia ti’a iāna ’ia tu’u mai ia rātou i raro a’e iāna.</p></div><div class="verse-container"><p>11 I teienei ’ua ma’irihia te i’oa o te mau ta’ata o ’Amaliki i te i’oa o ’Amaliki, ’oia ho’i ’ua parauhia rātou e mau ’āti ’Amaliki ; e tei toe ra ’ua parauhia ïa e mau ’āti Nephi, ’oia ho’i te mau ta’ata o te Atua.</p></div><div class="verse-container"><p>12 Nō reira ’ua ’ite te mau ta’ata nō te mau ’āti Nephi i te ’ōpuara’a a te mau ’āti ’Amaliki, ’e nō reira ’ua fa’aineine ihora rātou nō te ’aro ia rātou ; ’oia ïa, ’ua rave rātou i te mau ’o’e ’e te mau simetera, ’e te mau fana, ’e te mau te’a, ’e te mau ’ōfa’i, ’e te mau ma’a, ’e te mau huru mauha’a tama’i ato’a.</p></div><div class="verse-container"><p>13 ’E ’ua nā reira rātou i te fa’aineine nō te ’aro atu i te mau ’āti ’Amaliki i te taime nō tō rātou taera’a mai. ’E ’ua fa’ata’ahia te mau ra’atira, ’e te mau ra’atira teitei a’e, ’e te mau ra’atira rahi mai te au i tō rātou rahi.</p></div><div class="verse-container"><p>14 ’E i muri a’era, ’ua hōro’a atu ’Amaliki i tōna mau ta’ata i te mau huru mauha’a tama’i ato’a ; ’e ’ua fa’ata’a ato’a ho’i ’oia i te mau tāvana ’e te feiā fa’atere i ni’a a’e i tōna ra mau ta’ata, nō te arata’i ia rātou ’ia ’aro atu i tōna mau taea’e.</p></div><div class="verse-container"><p>15 ’E i muri a’era, ’ua haere mai ra te mau ’āti ’Amaliki i ni’a i te ’āivi ra nō Amenihu, tei te pae i te hiti’a o te rā nō te ’ānāvai Sidona ra, ’o tē tahe ra nā te pae fenua ra nā Zarahemela, ’e i reira rātou i ha’amata ai nō te ’aro atu i te mau ’āti Nephi.</p></div><div class="verse-container"><p>16 I teienei ’o Alama te ha’avā rahi ’e te tāvana ho’i o te mau ta’ata o Nephi, nō reira ’ua haere atu ra ’oia i ni’a ma tōna ra mau ta’ata, ’oia ïa, ’e tōna ato’a ra mau ra’atira, ’e te mau ra’atira rahi, ’oia ïa, ’o ’oia te upo’o fa’atere o tōna mau nu’u fa’ehau nō te haere atu e ’aro i te mau ’āti ’Amaliki.</p></div><div class="verse-container"><p>17 ’E ’ua ha’amata ihora rātou i te taparahi i te mau ’āti ’Amaliki i ni’a i te ’āivi i te pae hiti’a o te rā i Sidona ra. ’E ’ua tama’i mai ra te mau ’āti ’Amaliki i te mau ’āti Nephi ma te pūai rahi, ’e nō reira ’ua pohe te mau ’āti Nephi e rave rahi i mua i te mau ’āti ’Amaliki.</p></div><div class="verse-container"><p>18 Noa atu rā ’ua ha’apūai te Fatu i te rima o te mau ’āti Nephi, ’e ’ua taparahi ihora rātou i te mau ’āti ’Amaliki e rave rahi, ’e ’ua ha’amata ihora rātou i te horo ’ē atu mai mua atu ia rātou ra.</p></div><div class="verse-container"><p>19 ’E i muri a’era, ’ua a’ua’u atu ra te mau ’āti Nephi i te mau ’āti ’Amaliki i taua mahana tā’āto’a ra, ’e ’ua taparahi ia rātou e rave rahi, ’e nō reira, hō’ē ’ahuru ’e ma piti tauatini e pae hānere ’e toru ’ahuru ’e ma piti mau ’āti ’Amaliki i taparahihia ; ’e tō te mau ’āti Nephi i taparahihia ra, e ono tauatini ’e pae hānere ’e ono ’ahuru ’e ma piti ïa ta’ata.</p></div><div class="verse-container"><p>20 ’E i muri a’era, nō te mea ’aita i ti’a ia Alama ’ia a’ua’u fa’ahou atu i te mau ’āti ’Amaliki, ’ua fa’aue atu ra ’oia i tōna mau ta’ata ’ia fa’ati’a i tō rātou mau ti’ahapa i te peho ra nō Gideona, i ma’irihia ho’i taua peho ra i te i’oa o taua Gideona i taparahihia e te rima o Nehora i te ’o’e ; ’e i roto i teie peho ’ua fa’ati’a ihora te mau ’āti Nephi i tō rātou mau ti’ahapa i te ru’i.</p></div><div class="verse-container"><p>21 ’E ’ua tono atu ra Alama i te mau ta’ata tāmoemoe nō te pe’e atu i te toe’a o te mau ’āti ’Amaliki, ’ia ’ite ’oia i tō rātou mau hina’aro, ’e tā rātou mau ’ōpuara’a huna ; ’ia ti’a iāna ’ia pāruru iāna iho ia rātou, ’e ’ia ti’a iāna ’ia fa’aora i tōna mau ta’ata ’ia ’ore rātou ’ia ha’amouhia.</p></div><div class="verse-container"><p>22 I teienei, teie te i’oa o te mau ta’ata tāna i tono atu nō te hi’ohi’o i te pūhapara’a o te mau ’āti ’Amaliki, ’o Zerama, ’e Amenora, ’e Maniti, ’e Limahera ; ’e ’o teie ïa te mau ta’ata i haere atu nā muri iho i te tahi atu mau ta’ata nō te hi’ohi’o i te pūhapara’a o te mau ’āti ’Amaliki.</p></div><div class="verse-container"><p>23 ’E i muri a’era, ’ia po’ipo’i a’era, ’ua ho’i rū noa mai ra rātou i te pūhapara’a o te mau ’āti Nephi, nō te mea ’ua māere rahi roa rātou ’e ’ua mata’u rahi roa ho’i, i te nā-’ō-ra’a mai ē :</p></div><div class="verse-container"><p>24 Inaha, ’ua pe’e atu mātou i te pūhapara’a o te mau ’āti ’Amaliki, ē tae atu i te fenua ra nō Minona, i ni’a a’e i te fenua ra nō Zarahemela, i te ’ē’a e tae atu ai te fenua ra nō Nephi, ’ua ’ite atu ra mātou ma te māere rahi i te hō’ē nu’u fa’ehau rahi o te mau ’āti Lamana ; ’e inaha, ’ua ’āmui atu te mau ’āti ’Amaliki ia rātou.</p></div><div class="verse-container"><p>25 ’E tei ni’a mai ra rātou i tō tātou mau taea’e i taua fenua ra ; ’e tē horo ra rātou i mua ia rātou ’e tā rātou mau nana, ’e tā rātou mau vahine, ’e tā rātou mau tamari’i i tō tātou ’oire ; ’e ’ia ’ore tātou ’ia ha’avitiviti, e noa’a ïa tō tātou ’oire ia rātou, ’e e taparahihia ho’i tō tātou mau metua tāne, ’e tā tātou mau vahine, ’e tā tātou mau tamari’i.</p></div><div class="verse-container"><p>26 ’E i muri a’era, ’ua rave ihora te mau ta’ata o Nephi i tō rātou mau ti’ahapa, ’e ’ua haere atu ra i rāpae i te peho nō Gideona i tō rātou ihora ’oire, ’oia ho’i i te ’oire ra nō Zarahemela.</p></div><div class="verse-container"><p>27 ’E inaha, ’a haere atu ai rātou nā roto i te ’ānāvai Sidona, tei ni’a mai ra te mau ’āti Lamana ’e te mau ’āti ’Amaliki ia rātou nō te ha’amou roa ia rātou ; e mea rahi roa ho’i rātou, mai te one tahatai ra ho’i rātou i te rahi ’ia tai’ohia.</p></div><div class="verse-container"><p>28 ’Āre’a rā, ’ua ha’apūaihia te mau ’āti Nephi e te rima o te Fatu, ’e ’ua pure ’ū’ana atu ho’i rātou iāna ’ia fa’aora mai ’oia ia rātou i te rima o tō rātou ra mau ’enemi, nō reira ’ua fa’aro’o mai te Fatu i tā rātou ra mau ti’aorora’a, ’e ’ua ha’apūai mai ra ia rātou, ’e ’ua pohe te mau ’āti Lamana ’e te mau ’āti ’Amaliki i mua ia rātou.</p></div><div class="verse-container"><p>29 ’E i muri a’era, ’ua ’aro atu ra Alama ia ’Amaliki i te ’o’e, te mata i te mata ; ’e ’ua ’aro ’ū’ana ihora rāua, te tahi i te tahi.</p></div><div class="verse-container"><p>30 ’E i muri a’era, nō te mea e ta’ata ’o Alama nō te Atua, ’e nō te mea ho’i e mea rahi tōna fa’aro’o, ’ua ti’aoro atu ra ’oia i te nā-’ō-ra’a ē : E te Fatu ē, ’a aroha mai ’e ’a fa’aora mai iā’u nei, ’ia riro vau ’ei mauha’a i roto i tō ’oe nā rima nō te fa’aora ’e nō te fa’aherehere i teie nei feiā.</p></div><div class="verse-container"><p>31 I teienei ’ia fa’aoti a’era Alama i teie nei mau parau, ’ua ’aro fa’ahou atu ra ’oia ia ’Amaliki ; ’e ’ua ha’apūaihia ’oia, ’e nō reira ’ua taparahi pohe roa ihora ’oia ia ’Amaliki i te ’o’e.</p></div><div class="verse-container"><p>32 ’E ’ua ’aro ato’a atu ’oia i te ari’i o te mau ’āti Lamana ; ’āre’a rā ’ua horo ’ē atu te ari’i o te mau ’āti Lamana i muri mai mua atu ia Alama, ’e ’ua tono mai ra ’oia i tōna mau tīa’i nō te ’aro ia Alama.</p></div><div class="verse-container"><p>33 ’Āre’a rā ’ua ’aro atu Alama ’e tōna mau tīa’i i te mau tīa’i o te ari’i o te mau ’āti Lamana, ē tae noa atu ’ua taparahi ’e ’ua tīahi ’oia ia rātou i muri.</p></div><div class="verse-container"><p>34 ’E nō reira ’ua tāmā ihora ’oia i te fenua, i te pae hiti i te tō’o’a o te rā nō te ’ānāvai Sidona ra, ma te huri atu i te mau tino o te mau ’āti Lamana i taparahihia i roto i te mau pape nō Sidona ra, ’ia ateatea te tahi vāhi haerera’a nō tōna mau ta’ata i te tahi pae mai nō te ’aro atu i te mau ’āti Lamana ’e te mau ’āti ’Amaliki, i te pae i te tō’o’a o te rā i te ’ānāvai ra Sidona.</p></div><div class="verse-container"><p>35 ’E i muri a’era, ’ia tae atu rātou pā’āto’a i te tahi pae mai nō te ’ānāvai Sidona, ’ua horo ’ē atu te mau ’āti Lamana ’e te mau ’āti ’Amaliki mai mua atu ia rātou, noa atu e mea rahi atu rātou ’e ’aita rātou e hope ’ia tai’ohia.</p></div><div class="verse-container"><p>36 ’E ’ua horo atu rātou mai mua atu i te mau ’āti Nephi i roto i te mēdēbara i te tō’o’a o te rā ’e i te pae apato’erau, i te ātea ’ē roa atu i te mau ’ōti’a nō te fenua ; ’e ’ua a’ua’u atu ra te mau ’āti Nephi ia rātou ma tō rātou pūai, ’e ’ua taparahi ia rātou.</p></div><div class="verse-container"><p>37 ’Oia ïa, ’ua ’arohia rātou i te mau vāhi ato’a, ’e ’ua taparahihia, ’e ’ua tīahihia, ē tae noa atu ’ua purara rātou i te pae tō’o’a o te rā, ’e i te pae apato’erau, ē tae noa atu ’ua tae rātou i te mēdēbara ’o tei parauhia ’o Heremounetesa ; ’o te pae ïa nō te mēdēbara ’o tei ’ī i te mau ’ānimara ’ōviri ’e te taehae.</p></div><div class="verse-container"><p>38 ’E i muri a’era, e rave rahi tei pohe i roto i te mēdēbara nō tō rātou mau puta ; ’e ’ua ’amuhia rātou e taua mau ’ānimara ra ’e te mau manu taehae o te reva ; ’e ’ua ’itehia tō rātou mau ivi, ’e ’ua ha’apu’ehia i ni’a i te fenua.</p></div>
            <nav>
                <div class="nav-prev"><a href="chapters/alma_chapitre_1.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/alma_chapitre_3.html">Page suivante</a></div>
            </nav>
        </div>
    </div>
</body>
</html>
