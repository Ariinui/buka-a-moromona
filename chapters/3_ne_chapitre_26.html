
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="3 Ne Chapitre 26 - Te Buka a Moromona">
    <meta name="viewport" content="width=device-width, initial-scale=1.0">
    <title>3 Ne Chapitre 26</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>3 Ne Chapitre 26</h2>
    <div class="verse-container"><p>1 ’E i teienei, i muri a’era, ’ia oti a’era tā Iesu fa’a’itera’a atu i teie mau mea, ’ua ha’amāramarama atu ra ’oia i te reira i te mau ta’ata ; ’e ’ua ha’amāramarama atu ’oia i te mau mea ato’a ia rātou, te mau mea rahi ’e te mau mea iti ato’a ho’i.</p></div><div class="verse-container"><p>2 ’E ’ua parau atu ra ’oia : ’Ua fa’aue mai te Metua iā’u ’ia hōro’a atu i teie mau pāpa’ira’a mo’a ia ’outou, ’e ’ia au i tōna ra pa’ari, e mea ti’a roa i te reira ’ia hōro’ahia atu i te mau u’i a muri atu.</p></div><div class="verse-container"><p>3 ’E ’ua ha’amāramarama atu ’oia i teie mau mea ato’a, ’e ’oia mau mai te ha’amatara’a mai ē tae roa atu i te taime ’oia e haere mai ai i roto i tōna ra hanahana—’oia ïa, ’e ’oia mau i te mau mea ato’a ’o tē tae mai i ni’a i te fenua nei, ē tae noa atu ’ua tahe te mau mea ri’i tumu i te ve’ave’a rahi, ’e e ’ōtarohia ho’i te fenua mai te parau e ’ōtarohia ra, ’e e mou te mau ra’i ’e te fenua.</p></div><div class="verse-container"><p>4 Ē tae noa atu i te mahana rahi ’e te hope’a ra, te mahana e ti’a atu ai te mau ta’ata ato’a, ’e te mau ’ōpū ato’a, ’e te mau nūna’a ato’a, ’e tō te mau reo ato’a i mua i te Atua, ’ia ha’avāhia nō tā rātou ra mau ’ohipa, mai te mea e mea maita’i te reira ’e ’aore rā mai te mea e mea ’ino te reira—</p></div><div class="verse-container"><p>5 Mai te mea e mea maita’i te reira, e roa’a ia rātou te ti’afa’ahoura’a nō te ora mure ’ore ; ’e mai te mea e mea ’ino e roa’a ia rātou te ti’afa’ahoura’a nō te fa’ahapara’a ; ’ia tuea noa te hō’ē i te tahi pae, ’e te tahi pae i te tahi atu pae, mai te au i te aroha, ’e te parauti’a, ’e te mo’ara’a i roto i te Mesia ra, ’o tei ora na nā mua roa i te ha’amatara’a o te ao nei.</p></div><div class="verse-container"><p>6 ’E i teienei, ’aita roa e ti’a ’ia pāpa’ihia i roto i teie nei buka te hānerera’a nō te tufa’a o te mau mea tā Iesu i ha’api’i atu i te mau ta’ata.</p></div><div class="verse-container"><p>7 Inaha rā, tei roto i te mau ’api a Nephi te tufa’a rahi nō te mau mea tāna i ha’api’i atu i te mau ta’ata.</p></div><div class="verse-container"><p>8 ’E ’o teie mau mea tā’u i pāpa’i, e tufa’a iti a’e ïa te reira nō te mau mea tāna i ha’api’i atu i te mau ta’ata ; ’e ’ua pāpa’i au i te reira nō tō’u hina’aro ’ia fa’a’ite-fa’ahou-hia mai te reira, mai te mau ’Ētene mai i teie mau ta’ata, mai te au i te mau parau tā Iesu i parau mai ra.</p></div><div class="verse-container"><p>9 ’E ’ia fāri’i rātou i teie mau mea, e mea ti’a roa ho’i ’ia nā mua rātou i te fāri’i i teie mau mea ’ia tāmatahia tō rātou fa’aro’o, ’e ’ia ti’aturi rātou i teie mau mea, ’ei reira ïa e fa’a’itehia mai ai te mau mea huru rahi a’e ia rātou.</p></div><div class="verse-container"><p>10 ’E ’ia ’ore rātou e ti’aturi i teie mau mea, ’ei reira ïa e tāpe’ahia atu ai te mau mea huru rahi a’e ia rātou, nō te fa’ahapara’a ia rātou.</p></div><div class="verse-container"><p>11 Inaha, tē fātata ra vau i te pāpa’i i te reira, ’e i ’ō’otihia te tā’āto’ara’a nō te reira i ni’a iho i te mau ’api a Nephi, ’ua tāpe’ahia rā vau e te Fatu, i te nā-’ō-ra’a mai ē : E tāmata vau i te fa’aro’o o tō’u ra mau ta’ata.</p></div><div class="verse-container"><p>12 Nō reira, tē pāpa’i nei au, ’o Moromona, i te mau mea i fa’auehia mai iā’u e te Fatu. ’E i teienei, tē fa’aoti nei au, ’o Moromona, i tā’u ra mau parau, ’e tē pāpa’i nei au i te mau mea i fa’auehia mai iā’u.</p></div><div class="verse-container"><p>13 Nō reira, tē hina’aro nei au ’ia ’ite ’outou ē, ’ua ha’api’i te Fatu i te mau ta’ata, nō te ārea e toru mahana te maoro ; ’e i muri iho i te reira ’ua fa’a’ite pinepine mai ’oia iāna iho ia rātou, ’e ’ua vāvāhi pinepine ’oia i te pāne, ’e ’ua ha’amaita’i i te reira, ’e ’ua hōro’a atu i te reira nā rātou.</p></div><div class="verse-container"><p>14 ’E i muri a’era, ’ua ha’api’i atu ra ’e ’ua tauturu atu ra ’oia i te mau tamari’i a te mau ta’ata ’o tāna i parau a’enei, ’e ’ua ha’amatara atu ra ’oia i tō rātou arero, ’e ’ua parau atu ra rātou i tō rātou mau metua i te mau mea rahi ’e te māere, ’oia i te mau mea rahi a’e i tei fa’a’itehia mai i te mau ta’ata ; ’e ’ua ha’amatara ’oia i tō rātou arero ’ia ti’a ia rātou ’ia paraparau.</p></div><div class="verse-container"><p>15 ’E i muri a’era, i muri iho i tōna haerera’a atu i ni’a i te ra’i—teie te piti o te taime ’oia i fa’a’ite mai ai iāna iho ia rātou, ’e i haere atu ai i te Metua ra, i muri iho i tōna fa’aorara’a i tō rātou feiā ma’i, ’e te piri’o’i, ’e te matapō, ’e te tari’a turi, ’e i muri iho i tāna mau huru fa’aorara’a ato’a i te mau ta’ata i rotopū ia rātou, ’e te fa’ati’ara’a i te hō’ē ta’ata mai te pohe mai, ’e te fa’a’itera’a i tōna mana ia rātou, ’e te haerera’a i ni’a i te Metua—</p></div><div class="verse-container"><p>16 Inaha, i muri a’era, ’ia ao a’era, ’ua ha’aputuputu ’āmui mai ra te mau ta’ata i te vāhi hō’ē, ’e ’ua ’ite atu ’e ’ua fa’aro’o ho’i rātou i teie mau tamari’i ; ’oia mau ïa, ’ua hāmama mai te mau aiū i tō rātou vaha, ’e ’ua fa’ahiti mai i te mau mea māere ; ’e te mau mea tā rātou i fa’ahiti mai ’ua ’ōpanihia ’eiaha roa te hō’ē noa atu ta’ata ’ia pāpa’i i te reira.</p></div><div class="verse-container"><p>17 ’E i muri a’era, mai taua taime mai ra ’ua ha’amata ihora te mau pipi i mā’itihia e Iesu i te bāpetizo ’e i te ha’api’i i te mau ta’ata e rave rahi ’o tei haere mai ia rātou ra ; ’e te mau ta’ata e rave rahi ’o tei bāpetizohia nā roto i te i’oa o Iesu, ’ua fa’a’īhia ïa rātou i te Vārua Maita’i.</p></div><div class="verse-container"><p>18 ’E e rave rahi tō rātou ’o tei ’ite atu ’e ’o tei fa’aro’o ho’i i te mau mea ’aore e ti’a ’ia fa’ahiti-fa’ahou-hia, ’e ’aore ho’i e fa’ati’ahia ’ia pāpa’ihia.</p></div><div class="verse-container"><p>19 ’E ’ua ha’api’i rātou ’e ’ua poihere ho’i i te tahi ’e i te tahi ; ’e ’ua ’āmui-tāhō’ē-hia tā rātou mau mea ato’a i rotopū ia rātou, ’e ’ua rave te ta’ata tāta’itahi i te ’ohipa parauti’a te tahi i te tahi.</p></div><div class="verse-container"><p>20 ’E i muri a’era, ’ua rave rātou i te mau mea ato’a mai tā Iesu i fa’aue mai ia rātou ra.</p></div><div class="verse-container"><p>21 ’E ’o rātou ’o tei bāpetizohia nā roto i te i’oa o Iesu ra, ’ua parauhia ïa rātou i te ’ēkālesia a te Mesia.</p></div>
    <nav>
        <a href="chapters/3_ne_chapitre_25.html">Page précédente</a> | 
        <a href="../index.html">Retour à la table des matières</a>
        <a href="chapters/3_ne_chapitre_27.html">Page suivante</a> | 
    </nav>
</body>
</html>
