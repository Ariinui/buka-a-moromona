
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="2 Ne Chapitre 16 - Te Buka a Moromona">
    <meta name="viewport" content="width=device-width, initial-scale=1.0">
    <title>2 Ne Chapitre 16</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>2 Ne Chapitre 16</h2>
            <div class="verse-container"><p>1 I te matahiti i pohe ai te ari’i ra ’o Uzia, ’ua ’ite ato’a atu vau i te Fatu i te pārahira’a i ni’a i te terōno teitei ’e tei fa’ateiteihia ra, ’e ’ua ’ī ho’i te hiero i te hiti ’ahu roroa nōna ra.</p></div><div class="verse-container"><p>2 Tē ti’a noa ra nā seraphi i ni’a a’e ; ta’iono o rātou ato’a ra pererau ; e piti ra ’ei tāpo’i ïa i tōna mata, ’e e piti ato’a ra ’ei tāpo’i ïa i tōna ’āvae, ’e e piti ato’a ra ’ei ma’uera’a ïa.</p></div><div class="verse-container"><p>3 ’E ’ua pi’i ihora te tahi i te tahi, nā ’ō a’era : E mo’a, e mo’a, e mo’a, ’o te Fatu Sabaota ra ; ’ua ’ī te fenua ato’a nei i tōna ra hanahana.</p></div><div class="verse-container"><p>4 ’Ua turorirori ihora nā pou o te ōpani i te reo nōna ’o tei pi’i ra ; ’e ’ua ’ī a’era ho’i te hiero i te au auahi.</p></div><div class="verse-container"><p>5 ’Ua nā ’ō a’era ho’i au : ’Auē ho’i au nei ē, ’ua mou vau nei ; nō te mea e ta’ata vaha vi’ivi’i ho’i au ; ’e tei rotopū ho’i au i te mau ta’ata vaha vi’ivi’i ato’a i te pārahira’a ; ’e ’ua ’ite ho’i tō’u nei mata i te Ari’i, te Fatu Sabaota ra.</p></div><div class="verse-container"><p>6 ’E ’ua ma’ue mai ra te hō’ē seraphi iā’u nei, ’e tei tōna rima te hō’ē ’ārahu ’ama, i ravehia mai e ana i te fa’ahohoni nō ni’a mai i te fata ra.</p></div><div class="verse-container"><p>7 ’E ’ua tu’u mai ra ’oia i te reira i ni’a i tō’u vaha, ’e ’ua nā ’ō mai ra : Inaha, ’ua ū tō ’utu i teie ; ’e ’ua fa’ata’a-’ē-hia tā ’oe mau ’ohipa ’ī’ino, ’e ’ua fa’a’orehia tā ’oe ra hara.</p></div><div class="verse-container"><p>8 ’Oia ato’a, ’ua fa’aro’o vau i te reo o te Fatu, i te nā-’ō-ra’a ē : ’O vai tā’u e tono, ’e ’o vai tē haere nō tātou ? ’E ’ua parau atu ra vau : Teie au ; ’a tono iā’u.</p></div><div class="verse-container"><p>9 ’E ’ua nā ’ō mai ra ’oia : ’A haere ’e ’a fa’a’ite atu i teie nei feiā—’A fa’aro’o mai na ’outou, ’aita rā rātou i māramarama ; ’e ’a hi’o mai na ’outou, ’aita rā rātou i ’ite.</p></div><div class="verse-container"><p>10 ’A ha’ame’ume’u i te ’ā’au o teie nei feiā, ’e ’a ’ōpani i tō rātou tari’a, ’e ’a ha’apō i tō rātou mata—’o te ’ite ho’i rātou i tō rātou mata, ’e ’o te fa’aro’o ho’i tō rātou tari’a, ’e ’o te māramarama ho’i tō rātou ’ā’au, ’e ’o te fa’afāriuhia mai ’e ’o tē fa’aorahia ho’i rātou.</p></div><div class="verse-container"><p>11 ’E ’ua parau atu ra vau : E te Fatu, e aha te maorora’a ? ’E ’ua parau mai ra ’oia : ’Ia pau roa te mau ’oire ’e ’aita e ta’ata fa’ahou, ’e te mau fare ato’a ’aita e ta’ata toe, ’e ’ia ano roa te fenua ra ;</p></div><div class="verse-container"><p>12 ’E ’ia hōpoi-’ē-roa-hia e te Fatu te ta’ata, ’e e tupu te fa’aru’era’a rahi i ni’a i te fenua nei.</p></div><div class="verse-container"><p>13 ’Āre’a rā e toe ri’i noa mai te ’ahurura’a o te ta’ata, ’e e ho’i mai rātou, e pau ato’a rātou i te pohepohe, mai te rā’au ra te ale ’e te aluna ra, tē vai noa ra te ora i roto i tōna tumu ’a ma’iri noa ai tōna mau rau i raro ; ’e e riro ato’a te huero mo’a ’ei tumu nō taua fenua ra.</p></div>
            <nav>
                <div class="nav-prev"><a href="chapters/2_ne_chapitre_15.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/2_ne_chapitre_17.html">Page suivante</a></div>
            </nav>
        </div>
    </div>
</body>
</html>
