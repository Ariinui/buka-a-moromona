
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Alma Chapitre 51 - Te Buka a Moromona">
    <meta name="viewport" content="width=device-width, initial-scale=1.0">
    <title>Alma Chapitre 51</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>Alma Chapitre 51</h2>
    <div class="verse-container"><p>1 ’E i teienei, i muri a’era, i te ha’amatara’a nō te piti ’ahuru ’e ma pae o te matahiti nō te fa’aterera’a a te mau ha’avā i ni’a a’e i te mau ta’ata o Nephi, ’ua fa’atupu rātou i te hau i rotopū i te mau ta’ata o Lehi ’e te mau ta’ata o Morianetona nō ni’a i tō rātou mau fenua, ’e ’ua ha’amata i te piti ’ahuru ’e ma pae o te matahiti ma te hau.</p></div><div class="verse-container"><p>2 ’Āre’a rā, ’aita rātou i tāpe’a maoro i te hau i ni’a te fenua, ’ua tupu ihora te mārōra’a i rotopū i te mau ta’ata nō ni’a i te ha’avā rahi ra ’o Pahorana ; inaha ho’i, tē vai ra te tahi pae o te mau ta’ata ’o tei hina’aro ’ia fa’ahuru-’ē-hia te tahi mau vāhi iti ta’a ’ē nō te ture.</p></div><div class="verse-container"><p>3 Inaha rā, e’ita ’o Pahorana e fa’ahuru ’ē ’e ’aore rā e fa’ati’a ’ia fa’ahuru-’ē-hia te ture ; nō reira, ’aita ’oia i fa’aro’o i te feiā ’o tei fa’atae i tō rātou mau hina’aro nā roto i tā rātou mau parau anira’a nō ni’a i te fa’ahuru-’ē-ra’a i te ture.</p></div><div class="verse-container"><p>4 Nō reira, ’ua riri a’era te feiā ’o tei hina’aro ’ia fa’ahuru-’ē-hia te ture iāna, ’e ’ua hina’aro ihora rātou ’ia ’ore ’oia ’ia vai noa ’ei ha’avā rahi i ni’a i te fenua ; nō reira ’ua tupu ihora te mārōra’a rahi nō ni’a i te reira, ’aita rā te ha’amani’ira’a toto.</p></div><div class="verse-container"><p>5 ’E i muri a’era, ’o rātou ’o tei hina’aro ’ia ’īritihia Pahorana mai ni’a mai i te pārahira’a ha’avā, ’ua parauhia ïa rātou e mau ta’ata-hina’aro-ari’i, nō te mea ’ua hina’aro rātou ’ia fa’ahuru-’ē-hia te ture, ’ia ti’a ia rātou ’ia ha’amou i te hau ti’amā ’e ’ia fa’ati’a i te ari’i i ni’a i te fenua.</p></div><div class="verse-container"><p>6 ’E ’o rātou ’o tei hina’aro ’ia fa’aea noa ’o Pahorana ’ei ha’avā rahi i ni’a i te fenua, ’ua ma’iri rātou i tō rātou i’oa e feiā-ti’amā ; ’e mai te reira ho’i te fa’ata’a-’ē-ra’a i rotopū ia rātou ; ’e ’ua tapu te feiā-ti’amā ’e ’ua fafau ho’i ’ia tāpe’a noa i tō rātou ti’amāra’a ’e te mau mea e maita’i ai tā rātou ha’apa’ora’a nā roto i te hō’ē hau ti’amā.</p></div><div class="verse-container"><p>7 ’E i muri a’era, ’ua fa’a’āfarohia tā rātou mārōra’a nā roto i te reo o te nūna’a. ’E i muri a’era, ’ua tae mai ra te reo o te nūna’a ’ia ravehia te hina’aro o te feiā-ti’amā, ’e ’ua fa’aea noa Pahorana i ni’a i te pārahira’a ha’avā, ’e ’ua fa’atupu te reira i te ’oa’oa i rotopū i te mau taea’e o Pahorana, ’e i te mau ta’ata nō te ti’amā ato’a ho’i, ’e ’ua ha’amāmū te reira i te mau ta’ata-hina’aro-ari’i, ’e ’aita atu ra rātou i pāto’i mai, ’ua tītauhia rā rātou ’ia tāpe’a noa i te tumu nō te ti’amāra’a.</p></div><div class="verse-container"><p>8 I teienei, te feiā i hina’aro ’ia mā’itihia te mau ari’i, ’o te feiā ti’ara’a teitei ïa ; ’e ’ua tītau rātou ’ia fa’aari’ihia rātou ; ’e ’ua turuhia ho’i rātou e te mau ta’ata tei tītau i te mana ’e te ha’amanara’a i ni’a iho i te mau ta’ata.</p></div><div class="verse-container"><p>9 Inaha rā, e taime fifi roa teie ’ia vai te reira huru mārōra’a i rotopū i te mau ta’ata o Nephi ; inaha ho’i, ’ua fa’ati’arepu fa’ahou ’Amalikia i te ’ā’au o te mau ta’ata o te mau ’āti Lamana e ’aro i te mau ta’ata o te mau ’āti Nephi, ’e tē ha’aputuputu mai ra ’oia i te mau fa’ehau nō te mau vāhi ato’a o tōna ra fenua, ’e tē tātua ra ia rātou i te mauha’a tama’i, ’e tē fa’aineine ra ia rātou nō te ’aro atu ma te itoito rahi ; i tapu na ho’i ’oia ’ia inu i te toto o Moroni.</p></div><div class="verse-container"><p>10 Inaha rā, e ’ite tātou ē, ’ua parau rū noa ’oia ma te feruri ’ore ’a tapu ai ’oia ; ’āre’a rā, ’ua fa’aineine ’oia iāna iho ’e i tōna mau nu’u fa’ehau nō te haere mai e ’aro i te mau ’āti Nephi.</p></div><div class="verse-container"><p>11 I teienei, ’aita tōna mau nu’u fa’ehau i rahi roa atu mai tō te mātāmua ra, nō te mea e rave rahi tauatini tei taparahihia e te rima o te mau ’āti Nephi ; noa atu ā tō rātou rahira’a i pohe, ’ua ha’aputuputu ’āmui mai ’o ’Amalikia i te hō’ē nu’u fa’ehau rahi roa, ’e nō reira ’aita atu ra ’oia i mata’u ’ia haere mai i raro i te fenua ra nō Zarahemela.</p></div><div class="verse-container"><p>12 ’Oia ïa, ’ua haere mai ’Amalikia iho i raro ’ei upo’o fa’atere nō te mau ’āti Lamana. ’E tei te piti ’ahuru ’e ma pae o te matahiti nō te fa’aterera’a a te mau ha’avā ; ’e tei taua ihora ho’i taime i ha’amata ai rātou i te fa’ahau i te mau ’ohipa nō tā rātou ra mau mārōra’a nō ni’a i te ha’avā rahi ra ’o Pahorana.</p></div><div class="verse-container"><p>13 ’E i muri a’era, ’ia ’ite a’era te mau ta’ata i parauhia e mau ta’ata-hina’aro-ari’i ē, tē haere mai ra te mau ’āti Lamana i raro nō te ’aro mai ia rātou, ’ua ’oa’oa a’era tō rātou ’ā’au ; ’e ’aita atu ra rātou i hina’aro ’ia rave i te mauha’a tama’i, ’e ’ua riri roa a’era ho’i rātou i te ha’avā rahi, ’e i te mau ta’ata nō te ti’amā, ’e ’aita atu ra ïa rātou i rave i te mau mauha’a tama’i nō te pāruru i tō rātou fenua.</p></div><div class="verse-container"><p>14 ’E i muri a’era, ’ia ’ite a’era Moroni i te reira, ’e ’ia ’ite ato’a a’era ho’i ’oia ē, tē haere mai ra te mau ’āti Lamana i roto i te mau ’ōti’a o te fenua, ’ua riri rahi a’era ’oia nō te ’eta’eta o taua mau ta’ata ra ’o tāna i fa’aitoito ma te ’ana’anatae ’ia fa’aora ia rātou ; ’oia ïa, ’ua riri rahi a’era ’oia ; ’ua ’ī roa a’era tōna vārua i te riri ia rātou.</p></div><div class="verse-container"><p>15 ’E i muri a’era, ’ua fa’atae atu ra ’oia i te anira’a i te tāvana rahi o te fenua, nā roto i te reo o te nūna’a, i te anira’a iāna ’ia tai’o ’oia i te reira, ’e ’ia hōro’a mai ’oia i te mana iāna (ia Moroni) nō te ha’avī atu i te feiā ’ōrurehau ’ia pāruru i tō rātou fenua, ’e ’aore rā ’ia taparahi atu ia rātou.</p></div><div class="verse-container"><p>16 ’O tāna ho’i teie ’ōpuara’a mātāmua ’ia fa’a’ore i te mau mārōra’a ’e te mau tāivara’a i rotopū i te mau ta’ata ; inaha ho’i, nā te reira i fa’atupu a’enei i te mau ha’amoura’a ato’a i tupu i ni’a ia rātou. ’E i muri a’era, ’ua fa’ati’ahia mai te reira mai te au i te reo o te nūna’a.</p></div><div class="verse-container"><p>17 ’E i muri a’era, ’ua fa’aue atu ra Moroni i tōna nu’u fa’ehau ’ia haere atu rātou e ’aro i taua mau ta’ata-hina’aro-ari’i ra, ’ia hutihia i raro tō rātou ra te’ote’o ’e tō rātou mana’o ari’i ’e ’ia fa’aha’aha’a-roa-hia rātou i raro i te repo, ’e ’aore rā ’ia rave rātou i te mau mauha’a tama’i ’e ’ia pāturu i te ’ohipa nō te ti’amāra’a e ti’a ai.</p></div><div class="verse-container"><p>18 ’E i muri a’era, ’ua haere ti’a atu ra te mau nu’u fa’ehau nō te ’aro atu ia rātou ; ’e ’ua huti i raro i tō rātou ra te’ote’o e tō rātou ra mana’o ari’i ; ’e nō reira ’a fa’ateitei mai ai rātou i tā rātou mau mauha’a tama’i nō te ’aro mai i te mau ta’ata o Moroni, ’ua tāpūhia rātou i raro ’e ’ua fa’aha’aha’a-roa-hia i raro i te repo.</p></div><div class="verse-container"><p>19 ’E i muri a’era, ’ua noa’ahia e maha tauatini o taua feiā ’ōrurehau ra tei tāpūhia i raro i te ’o’e ; ’e tō rātou feiā fa’atere tei ’ore i taparahihia i roto i te ’arora’a, ’ua ravehia ïa rātou ’e ’ua tu’uhia i roto i te fare tāpe’ara’a, ’aita ho’i e taime nō te ha’avā ia rātou i taua taime ra.</p></div><div class="verse-container"><p>20 ’E te toe’a o taua feiā ’ōrurehau ra, ’ua fāri’i ïa rātou i te reva nō te ti’amāra’a, ’ia ’ore rātou ’ia tā’irihia i raro i te repo i te ’o’e, ’e ’ua fa’auehia rātou ’ia huti i te reva nō te ti’amāra’a i ni’a iho i tō rātou mau pare, ’e i roto i tō rātou mau ’oire, ’e ’ia rave i te mauha’a tama’i nō te pāruru i tō rātou fenua.</p></div><div class="verse-container"><p>21 ’E ’ua nā reira Moroni i te ha’amou i taua mau ta’ata-hina’aro-ari’i ra, ’e ’aita atu ra e ta’ata toe nō roto mai i taua pupu ta’ata-hina’aro-ari’i ra ; ’e ’ua nā reira ho’i ’oia i te fa’a’ore i te ’eta’eta ’e te te’ote’o o taua mau ta’ata ra, ’o tei poro na ē, e toto ari’i tō rātou ; ’āre’a rā ’ua tu’uhia rātou i raro ’ia fa’aha’eha’a ia rātou iho mai tō rātou mau taea’e, ’e ’ia tama’i pūai atu nō tō rātou ti’amāra’a i te fa’atītīra’a.</p></div><div class="verse-container"><p>22 Inaha, i muri a’era, ’a rave noa ai Moroni i te rāve’a nō te fa’a’ore i te mau ’arora’a ’e te mau mārōra’a i rotopū i tōna ra mau ta’ata, ’e ’a ha’avī ai ia rātou i te hau ’e i te peu maitata’i, ’e ’a fa’aineine ai ’oia i te mau fa’aturera’a nō te fa’aineine ia rātou ’ia ’aro atu i te mau ’āti Lamana, inaha ho’i, ’ua tae a’ena mai te mau ’āti Lamana i te fenua ra nō Moroni, ’e tei te mau fenua te reira nā te pae miti.</p></div><div class="verse-container"><p>23 ’E i muri a’era, ’aita atu ra i nava’i te pūai o te mau ’āti Nephi i te ’oire nō Moroni ; nō reira ’ua tīahi ’ē atu ra ’Amalikia ia rātou, ma te taparahi e rave rahi. ’E i muri a’era ’ua haru noa ihora ’Amalikia i te ’oire ; ’oia ïa, ’e tō rātou ra mau pā pa’ari ato’a.</p></div><div class="verse-container"><p>24 ’E ’o rātou ho’i ’o tei horo ’ē atu i rāpae i te ’oire ra nō Moroni, ’ua tae atu ïa i te ’oire ra nō Nephiha ; e ’oia ato’a ’ua ha’aputuputu ’āmui mai ra te mau ta’ata o te ’oire ra nō Lehi ia rātou iho, ’e ’ua fa’aineine ihora ’ia ineine nō te fārerei i te mau ’āti Lamana i roto i te ’arora’a.</p></div><div class="verse-container"><p>25 ’Āre’a rā, i muri a’era, ’aita ’Amalikia i fa’ati’a i te mau ’āti Lamana ’ia haere nō te ’aro atu i te ’oire ra nō Nephiha, ’ua tāpe’a rā ia rātou i raro ’ia pārahi noa i te pae miti, ma te vaiiho noa i te tahi mau ta’ata i roto i te mau ’oire nō te tāpe’a noa ’e nō te pāruru i te reira.</p></div><div class="verse-container"><p>26 ’E ’ua nā reira ’oia i te haere atu ma te haru i te mau ’oire e rave rahi, te ’oire ra nō Nephiha, ’e te ’oire ra nō Lehi, te ’oire ra nō Morianetona, ’e te ’oire ra nō Omonera, ’e te ’oire ra nō Gida, ’e te ’oire ra nō Muleka, ’e tei te mau fenua nō te pae hiti’a o te rā taua mau ’oire ra i te pae miti.</p></div><div class="verse-container"><p>27 ’E i nā reira ho’i te mau ’āti Lamana i te noa’ara’a te mau ’oire e rave rahi nā roto i te ha’avare a ’Amalikia, ’e nā roto ho’i i tō rātou mau nu’u fa’ehau e rave rahi, ’ua ’āua-pa’ari-hia taua mau ’oire ra mai te au i te mau pā pa’ari a Moroni ra ; ’e ’ua riro te reira ’ei mau ha’apūra’a pa’ari nō te mau ’āti Lamana.</p></div><div class="verse-container"><p>28 ’E i muri a’era, ’ua haere ti’a atu ra rātou i te mau ’ōti’a o te fenua ra nō ’Auhune, ma te tīahi atu i te mau ’āti Nephi mai mua atu ia rātou ’e ma te taparahi e rave rahi o rātou.</p></div><div class="verse-container"><p>29 ’Āre’a rā i muri a’era, ’ua ’arohia mai rātou e Teanekuma ’o tei taparahi na ia Morianetona, ’e tei haere ho’i i mua roa nō te tāpe’a i tō te reira mau ta’ata i tō rātou horora’a.</p></div><div class="verse-container"><p>30 ’E i muri a’era, ’ua haere ti’a atu ra ’oia i mua ’e ’ua tāpe’a ato’a ihora ia ’Amalikia, ’a haere ti’a atu ai ’oia ’e tōna nu’u fa’ehau rahi ’ia roa’a iāna te fenua ra nō ’Auhune, ’e te fenua ato’a i te pae apato’erau.</p></div><div class="verse-container"><p>31 Inaha rā, ’aita ’oia i manuia, nō te mea ’ua tūra’ihia ’oia i muri e Teanekuma ’e tōna ra mau ta’ata ; e mau ’aito rahi ho’i rātou ; ’e ’ua hau atu ho’i tō te mau ta’ata ato’a o Teanekuma pūai ’e te ’aravihi i te ’ohipa ’aro i tō te mau ta’ata o te mau ’āti Lamana, ’e nō reira ’ua upo’oti’a rātou i ni’a a’e i te mau ’āti Lamana.</p></div><div class="verse-container"><p>32 ’E i muri a’era, ’ua ha’ape’ape’a noa rātou i te mau ’āti Lamana, ’e nō reira ’ua taparahi noa atu ra ia rātou ē tae noa atu i te pō. ’E i muri a’era, ’ua fa’ati’a ihora Teanekuma ’e tōna ra mau ta’ata i tō rātou mau ti’ahapa nā te mau fenua i te hiti nō te fenua nō ’Auhune ; ’e ’ua fa’ati’a ato’a ihora ’Amalikia i tōna ra mau ti’ahapa nā te mau fenua i te pae tahatai i te pae miti, ’e ’ua nā reira noa atu ra rātou i te tīahihia.</p></div><div class="verse-container"><p>33 ’E i muri a’era, ’ia tae mai ra te pō, ’ua haere huna atu ra Teanekuma ’e tōna ra tāvini i rāpae mai i te pō, e haere ti’a atu ra i te pūhapa o ’Amalikia ; ’e inaha, ’ua vare’ahia rātou i te ta’oto, nō tō rātou rohirohi i te ’ohipa ’e te ve’ave’a rahi o te mahana.</p></div><div class="verse-container"><p>34 ’E i muri a’era, ’ua haere huna atu ra Teanekuma i roto i te ti’ahapa o te ari’i, ’e ’ua pātia ihora i tōna māfatu i te tavero ; ’ua taparahi pohe ’oi’oi ’oia i te ari’i, ’e ’aita roa a’era ’oia i fa’aara i tōna ra mau tāvini.</p></div><div class="verse-container"><p>35 ’E ’ua ho’i huna fa’ahou mai ra ’oia i tōna ihora pūhapara’a, ’e inaha, tē ta’oto noa ra tōna mau ta’ata, ’e ’ua fa’aara a’era ’oia ia rātou ’e ’ua fa’a’ite atu ra ia rātou i te mau mea ato’a ’o tāna i rave.</p></div><div class="verse-container"><p>36 ’E ’ua parau atu ra ’oia i tōna mau nu’u fa’ehau ’ia vai ineine māite rātou, ’o te ara mai te mau ’āti Lamana ’e ’o te haere mai rātou e ’aro mai ia rātou.</p></div><div class="verse-container"><p>37 ’E ’o te hope’a te reira nō te piti ’ahuru ’e ma pae o te matahiti nō te fa’aterera’a a te mau ha’avā i ni’a iho i te mau ta’ata o Nephi ; ’e ’o te hope’a ho’i te reira nō te mau mahana o ’Amalikia.</p></div>
    <nav>
        <a href="chapters/alma_chapitre_50.html">Page précédente</a> | 
        <a href="../index.html">Retour à la table des matières</a>
        <a href="chapters/alma_chapitre_52.html">Page suivante</a> | 
    </nav>
</body>
</html>
