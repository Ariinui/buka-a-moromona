
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Alma Chapitre 16 - Te Buka a Moromona">
    <meta name="viewport" content="width=device-width, initial-scale=1.0">
    <title>Alma Chapitre 16</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>Alma Chapitre 16</h2>
    <div class="verse-container"><p>1 ’E i muri a’era, i te ’ahuru ma hō’ē o te matahiti, i te pae o te mahana ’e te piti o te ’āva’e, nō te fa’aterera’a a te mau ha’avā i ni’a i te mau ta’ata o Nephi, ’ua vai noa te hau rahi i ni’a i te fenua nō Zarahemela, ’aita te mau ’arora’a ’e te mau mārōra’a i tupu nō te tahi mau matahiti te maoro, ’e ’ia tae a’era i te pae o te mahana nō te piti o te ’āva’e i te ’ahuru ma hō’ē o te matahiti, ’ua fa’aro’ohia ihora te parau nō te ’arora’a ē ’ati noa a’e te fenua.</p></div><div class="verse-container"><p>2 Inaha ho’i, ’ua tae mai te mau nu’u fa’ehau ’āti Lamana nā te pae i te mēdēbara, i te mau ’ōti’a o te fenua, ē tae roa mai i te ’oire ra nō Amoniha, ’e ’ua ha’amata ihora i te taparahi i te mau ta’ata ’e i te ha’amou ho’i i te ’oire.</p></div><div class="verse-container"><p>3 ’E i teienei, i muri a’era, nā mua i ti’a ai i te mau ’āti Nephi ’ia ha’aputuputu i te hō’ē nu’u fa’ehau nava’i maita’i nō te ti’avaru atu ia rātou i rāpae i te fenua, ’ua ha’amou rātou i te mau ta’ata e pārahi ra i te ’oire nō Amoniha, ’e te tahi pae ato’a ho’i i te ’ōti’a nō te fenua ra nō Noa, ’e ’ua hōpoi tītī atu ho’i i te tahi pae i roto i te mēdēbara.</p></div><div class="verse-container"><p>4 I teienei, i muri a’era, ’ua hina’aro te mau ’āti Nephi ’ia roa’a fa’ahou mai te mau ta’ata i hōpoi-tītī-hia i roto i te mēdēbara.</p></div><div class="verse-container"><p>5 Nō reira, tei rotopū ia rātou te hō’ē ta’ata i fa’ata’ahia ’ei ra’atira rahi i ni’a i te mau nu’u fa’ehau o te mau ’āti Nephi, (’e ’o Zorama tōna i’oa, ’e tē vai ra tāna e piti tamaiti, ’o Lehi ’e ’o Aha)—i teie nei ’ua ’ite Zorama ’e tāna nā tamaiti to’opiti e tahu’a rahi ’o Alama i ni’a a’e i te ’ēkālesia, ’e i tō rātou fa’aro’ora’a ē, tei iāna te vārua nō te tohu, nō reira ’ua haere mai ra rātou iāna, ’e ’ua hina’aro rātou ’ia ’ite ē, ’ua ti’a ānei i te Fatu ’ia haere atu rātou i roto i te mēdēbara nō te ’imi i tō rātou mau taea’e, ’o tei hōpoi-tītī-hia ’e te mau ’āti Lamana.</p></div><div class="verse-container"><p>6 ’E i muri a’era, ’ua ani atu ra Alama i te Fatu nō ni’a i taua mea ra. ’E ’ua ho’i mai ra Alama ’e ’ua nā ’ō atu ra ia rātou : Inaha, e haere te mau ’āti Lamana i terā pae mai o te ’ānāvai ra Sidona, i te pae apato’a i te mēdēbara, i’ō roa atu i te mau ’ōti’a o te fenua ra nō Maniti. ’E inaha, i reira ’outou e ’aro atu ai ia rātou, i te pae i te hiti’a o te rā i te ’ānāvai ra Sidona, ’e i reira ho’i te Fatu e tu’u mai ai ia ’outou i tō ’outou mau taea’e i hōpoi-tītī-hia e te mau ’āti Lamana.</p></div><div class="verse-container"><p>7 ’E i muri a’era, ’ua haere atu ra Zorama ’e tāna nā tamaiti ’e tō rātou mau nu’u fa’ehau ato’a i terā pae mai o te ’ānāvai ra Sidona, ’e ’ua haere ti’a atu ra i’ō roa atu i te mau ’ōti’a o te fenua ra nō Maniti ē tae roa atu i te mēdēbara i te pae apato’a, ’oia i te pae hiti’a o te rā i te ’ānāvai ra Sidona.</p></div><div class="verse-container"><p>8 ’E ’ua ’aro atu ra rātou i te mau nu’u fa’ehau o te mau ’āti Lamana, ’e ’ua ha’apurarahia ’e ’ua ti’avaruhia ho’i te mau ’āti Lamana i roto i te mēdēbara ; ’e ’ua rave mai ra rātou i tō rātou mau taea’e i hōpoi-tītī-hia e te mau ’āti Lamana, ’e ’aita roa te hō’ē ’o rātou ’o tei hōpoi-tītī-hia i mo’e. ’E ’ua arata’ihia mai ra rātou e tō rātou mau taea’e i tō rātou ihora mau fenua.</p></div><div class="verse-container"><p>9 ’E ’o te hope’a te reira nō te ’ahuru ma hō’ē o te matahiti nō te fa’aterera’a a te mau ha’avā, ’ua ti’avaruhia te mau ’āti Lamana i rāpae i te fenua, ’e ’ua ha’amouhia te mau ta’ata o Amoniha ; ’oia ïa, ’ua ha’amouhia te mau ta’ata ora ato’a nō te mau ’āti Amoniha, ’e tō rātou ato’a ’oire rahi ’o tā rātou i parau ē, e’ita roa e ti’a i te Atua ’ia ha’amou, nō te rahi o te reira.</p></div><div class="verse-container"><p>10 Inaha rā, i roto i te hō’ē noa iho mahana ’ua vai ano noa te reira, ’e ’ua ’amuhia te mau tino pohe ’e te mau ’ūrī ’e te mau ’ānimara taehae nō te mēdēbara.</p></div><div class="verse-container"><p>11 ’Āre’a rā, ’ia hope a’era te mau mahana e rave rahi, ’ua ha’apu’ehia tō rātou mau tino pohe i ni’a i te fenua nei, ’e ’ua tāpo’ihia te reira i te tāpo’i rairai. ’E i teienei, nō te rahi o te hau’a ’ino i reira, ’aita atu ra te mau ta’ata i ho’i atu e pārahi i te fenua ra nō Amoniha e rave rahi matahiti. ’E ’ua parauhia taua vāhi ra te Pau o tō Nehora ; nō te mea e pipi rātou tei taparahihia e Nehora ; ’e ’ua vai ano noa tō rātou fenua.</p></div><div class="verse-container"><p>12 E ’aita te mau ’āti Lamana i haere fa’ahou mai nō te ’aro i te mau ’āti Nephi, ē tae noa atu i te ’ahuru ma maha o te matahiti nō te fa’aterera’a a te mau ha’avā i ni’a i te mau ta’ata o Nephi. ’E nō reira e toru matahiti ’ua vai tāmau noa te hau i rotopū i te mau ta’ata o Nephi i ni’a i te fenua.</p></div><div class="verse-container"><p>13 ’E ’ua haere atu ra Alama rāua ’o Amuleka i te poro-haere-ra’a i te tātarahapa i te mau ta’ata i roto i tō rātou mau hiero, ’e tō rātou mau fare mo’a, ’e i roto ato’a i tō rātou mau sunago, tei hāmanihia mai te au i tā te mau ’āti Iuda.</p></div><div class="verse-container"><p>14 ’E te mau ta’ata ato’a ’o tei hina’aro ’ia fa’aro’o mai i tā rātou mau parau, ’o tā rātou ïa i ha’api’i atu i te parau a te Atua ma te fa’aea ’ore, ’e ma te ha’apa’o ’ore i te huru o te ta’ata.</p></div><div class="verse-container"><p>15 ’E nō reira, ’ua haere atu ra Alama rāua ’o Amuleka, ’e e rave rahi atu ā ’o tei mā’itihia nō taua ’ohipa ra, nō te poro haere i te parau ē ’ati noa a’e te fenua. ’E ’ua fa’ati’ahia te ’ēkālesia i ni’a i te fenua tā’āto’a, ’e i roto i te retioni pā’āto’a ē ’ati noa a’e, ’e i rotopū ho’i i te mau ta’ata ato’a o te mau ’āti Nephi.</p></div><div class="verse-container"><p>16 ’E ’aita te hō’ē mea ’aifāito ’ore i rotopū ia rātou ; ’ua nīni’i mai te Fatu i tōna Vārua i ni’a i te fenua tā’āto’a nō te fa’aineine i te mana’o o te mau tamari’i a te ta’ata, ’oia ho’i, nō te fa’aineine i tō rātou ’ā’au ’ia fāri’i i te parau e ha’api’ihia ia rātou i te taime nō tōna taera’a mai—</p></div><div class="verse-container"><p>17 ’Ia ’ore rātou ’ia fa’a’eta’eta atu i te parau, ’e ’ia ’ore ho’i rātou ’ia riro ’ei feiā ti’aturi ’ore, ’e ’a ha’amouhia ai, ’ia fāri’i rā rātou i te parau ma te ’oa’oa, ’e mai te ’āma’a ra, ’ia poihia rātou i roto i te vine mau ra, ’ia ti’a ia rātou ’ia tomo atu i roto i te fa’aeara’a o te Fatu tō rātou Atua.</p></div><div class="verse-container"><p>18 I teienei, taua mau tahu’a ra ’o tei hāhaere atu i rotopū i te mau ta’ata, ’ua a’o atu ra ïa rātou, ’eiaha e ha’avare, ’eiaha e fa’ahema, ’eiaha e fe’i’i, ’eiaha e mārō, ’eiaha e ’ino’ino, ’eiaha e fa’a’ino, ’e ’eiaha e ’eiā, ’eiaha e rave fa’atāpuni, ’eiaha e ’eiā haru, ’eiaha e taparahi i te ta’ata, ’eiaha e fa’aturi, ’e ’eiaha ho’i e rave i te mea faufau ; ma te ti’aoro ē, e mea au ’ore teie mau mea—</p></div><div class="verse-container"><p>19 ’E tē fa’a’ite atu ra i te mau mea i fātata i te tupu mai ; ’oia ïa, tē fa’a’ite atu ra i te taera’a mai o te Tamaiti a te Atua, ’e tōna mau mamae ’e tōna pohera’a, ’e te ti’afa’ahoura’a o te feiā pohe ra.</p></div><div class="verse-container"><p>20 ’E e rave rahi ta’ata i ui mai i te vāhi e tae mai ai te Tamaiti a te Atua ; ’e ’ua ha’api’ihia ho’i rātou ē e fā mai ’oia ia rātou i muri a’e i tōna ti’afa’ahoura’a ; ’e ’ua fa’aro’o mai te mau ta’ata i te reira ma te pōpou rahi ’e te ’oa’oa.</p></div><div class="verse-container"><p>21 ’E i teienei, i muri iho i te fa’ati’ara’ahia o te ’ēkālesia i ni’a i te fenua ē ’ati noa a’e—’e te roa’ara’a te rē i ni’a a’e i te diabolo, ’e te a’ora’ahia te parau a te Atua i tōna huru mau i tō te mau fenua ato’a, ’e tō te Fatu nīni’ira’a mai i tāna mau ha’amaita’ira’a i ni’a iho i te mau ta’ata—’e teie te hope’a nō te ’ahuru ma maha o te matahiti nō te fa’aterera’a a te mau ha’avā i ni’a i te mau ta’ata o Nephi.</p></div>
    <nav>
        <a href="chapters/alma_chapitre_15.html">Page précédente</a> | 
        <a href="../index.html">Retour à la table des matières</a>
        <a href="chapters/alma_chapitre_17.html">Page suivante</a> | 
    </nav>
</body>
</html>
