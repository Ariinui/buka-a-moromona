<!DOCTYPE html>
<html lang="tah">
<head>
  <meta charset="UTF-8">
  <meta name="description" content="Chapitre 62 de Te Buka a Alamate Tamaiti a Alama">
  <meta name="viewport" content="width=device-width, initial-scale=1.0">
  <title>Te Buka a Alamate Tamaiti a Alama - Chapitre 62</title>
  <style>
body { font-family: "Georgia", serif; margin: 40px; line-height: 1.6; color: #333; background-color: #f8f9fa; }
h1, h2 { color: #1a3c6c; }
h1 { font-size: 2.2em; text-align: center; margin-bottom: 10px; }
h2 { font-size: 1.8em; margin-bottom: 15px; }
#toc { background-color: #fff; padding: 20px; border-radius: 8px; border: 1px solid #d1d8e0; box-shadow: 0 2px 5px rgba(0,0,0,0.1); max-width: 600px; margin: 20px auto; position: sticky; top: 20px; z-index: 100; }
#toc h1 { font-size: 1.6em; margin-bottom: 15px; text-align: left; }
#toc details { margin-bottom: 10px; }
#toc summary { cursor: pointer; padding: 8px; font-weight: 500; color: #2b6cb0; transition: color 0.3s ease; list-style: none; position: relative; }
#toc summary:hover { color: #1a4971; }
#toc summary::before { content: "\25B6"; display: inline-block; margin-right: 8px; font-size: 0.9em; transition: transform 0.3s ease; }
#toc details[open] summary::before { transform: rotate(90deg); }
#toc ul { list-style-type: none; padding-left: 20px; margin-top: 5px; }
#toc li { margin-bottom: 8px; }
#toc a { text-decoration: none; color: #2b6cb0; transition: color 0.3s ease; }
#toc a:hover { color: #1a4971; text-decoration: underline; }
.toc-item::before { content: "\2022"; color: #2b6cb0; margin-right: 8px; }
.verse { margin-bottom: 12px; font-size: 1em; }
.introduction { margin-bottom: 20px; font-style: italic; color: #555; }
.nav-container { margin-top: 20px; display: flex; justify-content: space-between; align-items: center; }
.nav-prev, .nav-toc, .nav-next { flex: 1; text-align: center; }
.nav-prev { text-align: left; }
.nav-next { text-align: right; }
.nav-prev a, .nav-toc a, .nav-next a { color: #2b6cb0; text-decoration: none; font-size: 1em; transition: color 0.3s ease; }
.nav-prev a:hover, .nav-toc a:hover, .nav-next a:hover { color: #1a4971; text-decoration: underline; }
@media (max-width: 600px) {
  #toc { position: static; max-width: 100%; }
  body { margin: 20px; }
  h1 { font-size: 1.8em; }
  h2 { font-size: 1.5em; }
  #toc h1 { font-size: 1.4em; }
  .nav-container { margin-top: 15px; flex-direction: column; gap: 10px; }
  .nav-prev, .nav-toc, .nav-next { text-align: left; flex: none; }
}
  </style>
</head>
<body>
  <header>
    <h1>TE BUKA A MOROMONA</h1>
    <h2>Te Buka a Alamate Tamaiti a Alama - Chapitre 62</h2>
  </header>
  <section id="alma_chapitre_62" aria-label="Chapitre 62">
    <p class="verse">1 ’E i teienei, i muri a’era, i tō Moroni fāri’ira’a i teie ’episetole, ’ua itoito ihora tōna ’ā’au, ’e ’ua ’ī ihora ’oia i te ’oa’oa rahi roa nō te ha’apa’o maita’i o Pahorana, ’e nō te mea ’aita ’oia i riro ’ei ta’ata fa’a’ino i te ti’amāra’a o tōna ra fenua.</p>
    <p class="verse">2 ’Āre’a rā ’ua ’oto rahi roa ’oia nō te mau ’ohipa ’ī’ino rahi a te feiā i tīahi atu ia Pahorana mai ni’a mai i te pārahira’a ha’avāra’a ; ’oia ïa, nō te feiā i ’ōrure i tō rātou fenua e tei pāto’i i tō rātou Atua.</p>
    <p class="verse">3 ’E i muri a’era, ’ua rave ihora Moroni i te tahi pae iti o tōna mau ta’ata, mai te au i tō Pahorana hina’aro, ’e ’ua hōro’a atu ra i te fa’aterera’a ia Lehi ’e Teanekuma i ni’a i te toe’a o tōna ra nu’u fa’ehau, ’e ’ua haere atu ra i te fenua ra nō Gideona.</p>
    <p class="verse">4 ’E ’ua fa’ati’a ihora ’oia i te reva nō te ti’amāra’a i te mau vāhi ato’a tāna i tomo atu, ’e ’ua fāri’i mai ’oia i te mau nu’u fa’ehau tē ti’a iāna ’ia fāri’i mai i tōna haerera’a i te fenua ra nō Gideona.</p>
    <p class="verse">5 ’E i muri a’era, e rave rahi tauatini tei ta’iruru mai i pīha’i iho i tāna ra reva, ’e ’ua rave ihora i tā rātou mau ’o’e nō te pāruru i tō rātou ti’amāra’a, ’ia ’ore rātou ’ia fa’atītīhia.</p>
    <p class="verse">6 ’E nō reira, ’ia oti a’era tā Moroni ha’aputuputura’a i te mau ta’ata ato’a i roa’a mai iāna i tōna haere’a, ’ua haere atu ra ’oia i te fenua ra nō Gideona ; ’e i ’āmuihia tōna mau nu’u fa’ehau ’e tō Pahorana ato’a, ’ua riro atu ra rātou ’ei mea pūai roa, ’oia ïa, hau atu i te pūai i tō Pakusa, ’oia te ari’i nō te feiā ’ōrurehau i ti’avaru i te feiā-ti’amā i rāpae i te fenua ra nō Zarahemela ’e tei haru ho’i i taua fenua ra.</p>
    <p class="verse">7 ’E i muri a’era, ’ua haere atu ra Moroni rāua ’o Pahorana ’e tō rāua mau nu’u fa’ehau ato’a i raro i te fenua ra nō Zarahemela, ’e tae a’era rātou i te ’oire, ’e ’ua fārerei atu ra i te mau ta’ata o Pakusa ra, ’e nō reira ’ua ’aro rātou.</p>
    <p class="verse">8 ’E inaha, ’ua taparahihia ’o Pakusa ’e ’ua ravehia tōna ra mau ta’ata ’ei feiā mau-’āuri, ’e ’ua fa’aho’ihia Pahorana i ni’a i tōna pārahira’a ha’avāra’a.</p>
    <p class="verse">9 ’E ’ua fāri’i te mau ta’ata o Pakusa i tō rātou ha’avāra’a, mai te au i te ture, ’e te mau ta’ata-hina’aro-ari’i ato’a ’o tei ravehia ’e tei hurihia i roto i te fare tāpe’ara’a ; ’e ’ua taparahihia rātou mai te au i te ture ; ’oia ïa, te mau ta’ata o Pakusa ’e te mau ta’ata-hina’aro-ari’i, ’e rātou ato’a ho’i ’o tē ’ore e rave i te mau mauha’a tama’i nō te pāruru i tō rātou fenua, ’o tei tama’i mai rā i te reira, ’ua taparahihia ïa rātou.</p>
    <p class="verse">10 ’E nō reira, e mea ti’a roa ’ia ha’apa’o-māite-hia taua ture ra nō te maita’i o tō rātou fenua ; ’oia ïa, ’e ’o rātou ’o tei ’itehia ē ’ua huna i tō rātou ti’amāra’a, ’ua taparahi-vave-hia ïa rātou mai te au i te ture.</p>
    <p class="verse">11 ’E ’o te hope’a te reira nō te toru ’ahuru o te matahiti nō te fa’aterera’a a te mau ha’avā i ni’a i te mau ta’ata o Nephi ; ’e ’ua fa’atupu Moroni e Pahorana i te hau i ni’a i te fenua ra nō Zarahemela, i rotopū i tō rāua mau ta’ata ; ’e ’ua ha’apohe ho’i i te mau ta’ata ato’a ’o tei ’ore i ha’apa’o maita’i i te parau nō te ti’amāra’a.</p>
    <p class="verse">12 ’E i muri a’era, ’ia tae a’era i te ha’amatara’a nō te toru ’ahuru ’e ma hō’ē o te matahiti nō te fa’aterera’a a te mau ha’avā i ni’a i te mau ta’ata o Nephi, ’ua fa’atae vave atu ra Moroni i te mā’a, ’e ’oia ato’a i te tahi nu’u fa’ehau, e ono tauatini ta’ata, ’ia Helamana ra, nō te tauturu iāna ’ia tāpe’a noa i taua pae o te fenua ra.</p>
    <p class="verse">13 ’E ’ua tono ato’a atu ra ’oia i te tahi nu’u fa’ehau, e ono tauatini ta’ata, ’e ’ua hāpono ato’a atu i te mā’a e nava’i nā te mau nu’u fa’ehau o Lehi ’e Teanekuma. ’E i muri a’era, ’ua nā-reira-hia nō te pāruru i te fenua i te mau ’āti Lamana.</p>
    <p class="verse">14 ’E i muri a’era, ’ua vaiiho Moroni rāua ’o Pahorana i te tahi pupu ta’ata rahi i te fenua ra nō Zarahemela, ’e ’ua haere atu ra ’e te tahi pupu ta’ata rahi i te fenua ra nō Nephiha, nō te mea ’ua ’ōpua rāua ’ia ha’amou i te mau ’āti Lamana i roto i taua ’oire ra.</p>
    <p class="verse">15 ’E i muri a’era, ’a haere atu ai rātou i taua fenua ra, ’ua haru ihora rātou i te tahi pupu ta’ata rahi o te mau ’āti Lamana, ’e ’ua taparahi ihora e rave rahi i rotopū ia rātou, ’e ’ua haru ho’i i tā rātou mau mā’a ’e tā rātou mau mauha’a tama’i.</p>
    <p class="verse">16 ’E i muri a’era, i muri iho i tō rātou harura’a i te mau ’āti Lamana, ’ua tītau atu ra rātou i taua mau ’āti Lamana ra ’ia fa’aoti i te hō’ē fafaura’a ē, e ’ore roa rātou e rave fa’ahou i tā rātou mau mauha’a tama’i nō te ’aro mai i te mau ’āti Nephi.</p>
    <p class="verse">17 ’E i muri iho i tō rātou fa’aotira’a i taua fafaura’a ra, ’ua tonohia atu ra rātou ’ia pārahi i rotopū i te mau ta’ata o Amona, ’e ’ua fātata i te maha tauatini ’o tei ’ore i taparahihia.</p>
    <p class="verse">18 ’E i muri a’era, i muri iho i tō rātou fa’ahaerera’a atu i te mau ’āti Lamana, ’ua ha’amata fa’ahou ihora rātou i tō rātou tere i te fenua ra nō Nephiha. ’E i muri a’era, ’ia tae a’era rātou i te ’oire ra nō Nephiha, ’ua fa’ati’a ihora rātou i tō rātou mau ti’ahapa i ni’a i te mau fenua pāpū ra o Nephiha, tei fātata atu i te ’oire ra nō Nephiha.</p>
    <p class="verse">19 I teienei, ’ua hina’aro roa Moroni ’ia haere mai te mau ’āti Lamana i rāpae nō te ’aro mai ia rātou i ni’a i te mau fenua pāpū ; ’āre’a rā nō te mea ’ua ’ite mai te mau ’āti Lamana i tō rātou itoito rahi, ’e ’ua ’ite mai ho’i i tō rātou rahi, nō reira ’ua mata’u ihora rātou ’ia haere mai i rāpae nō te ’aro ia rātou ; ’e nō reira ’aita rātou i haere mai nō te ’aro ia rātou i taua mahana ra.</p>
    <p class="verse">20 ’E ’ia tae mai ra te pō, ’ua haere atu ra Moroni i te taime pōiri roa nō te pō, e pa’uma a’era i ni’a iho i te patu nō te tāmoemoe ē tei hea te pae o te ’oire i pūhapahia e te mau ’āti Lamana ’e tō rātou nu’u fa’ehau.</p>
    <p class="verse">21 ’E i muri a’era, tē pārahi ra rātou i te pae nō te hiti’a o te rā, fātata i te ’ūputa ; ’e ’ua vare’ahia rātou pā’āto’a i te ta’oto. ’E i teienei ’ua ho’i mai ra Moroni i tōna ra nu’u fa’ehau, ’e ’ua fa’aue atu ra ia rātou ’ia fa’aineine ’oi’oi i te tahi mau taura pa’ari ’e te tahi mau ’ē’a, ’e ’ia tu’uhia atu te reira mai ni’a atu i te patu i te pae roto o te patu.</p>
    <p class="verse">22 ’E i muri a’era, ’ua fa’aue atu ra Moroni i tōna mau ta’ata ’ia haere atu rātou, ’e ’ia pa’uma i ni’a i te patu, ’e ’ia ha’apou ia rātou i raro i te pae o te ’oire, ’oia ïa, i te pae tō’o’a o te rā, i te vāhi ’aita i pūhapahia e te mau ’āti Lamana ’e tō rātou ra mau nu’u fa’ehau.</p>
    <p class="verse">23 ’E i muri a’era, ’ua tu’uhia rātou pā’āto’a i raro i roto i te ’oire i te pō, ma te fa’a’ohipa i tā rātou mau taura pa’ari ’e tā rātou mau ’ē’a ; ’e nō reira ’ia tae a’era i te ao tei roto mai rātou pā’āto’a i te patu o taua ’oire ra.</p>
    <p class="verse">24 ’E i teienei, ’ia ara a’era te mau ’āti Lamana, ’e ’ia ’ite atu rātou i te mau nu’u fa’ehau o Moroni i roto i te ’āua, ’ua mata’u roa ihora rātou, ’e nō reira ho’i ’ua horo atu ra rātou i rāpae nā roto i te ’ūputa.</p>
    <p class="verse">25 ’E i teienei, ’ia ’ite a’era Moroni ē, tē horo ’ē atu ra rātou mai mua atu iāna, ’ua fa’aue atu ra ’oia i tōna mau ta’ata ’ia haere e ’aro ia rātou, ’e ’ua taparahi ia rātou e rave rahi, ’e ’ua ha’a’ati i te tahi pae e rave rahi, ’e ’ua haru ia rātou ’ei feiā mau-’āuri ; ’e ’ua horo atu ra te toe’a i te fenua ra nō Moroni, i te mau fenua i te hiti nō te pae tahatai.</p>
    <p class="verse">26 ’E ’ua nā reira Moroni rāua ’o Pahorana i te haru mai i taua ’oire ra nō Nephiha, ’e ’aita roa te hō’ē ta’ata i pohe ; ’e e rave rahi ho’i tō te mau ’āti Lamana i taparahihia.</p>
    <p class="verse">27 I teienei, e rave rahi feiā mau-’āuri ’āti Lamana tei hina’aro ’ia ’āmui atu i te mau ta’ata o Amona ’e ’ia riro ’ei feiā ti’amā.</p>
    <p class="verse">28 ’E i muri a’era, te mau ta’ata ato’a e rave rahi ’o tei hina’aro, ’ua fa’ati’ahia atu te reira mai te au i tō rātou mau hina’aro.</p>
    <p class="verse">29 Nō reira, ’ua ’āmui atu te feiā mau-’āuri o te mau ’āti Lamana ato’a i te mau ta’ata o Amona, ’e ’ua ha’amata ihora rātou i te rave i te ’ohipa ma te itoito rahi, i te fa’aineinera’a i te repo, i te fa’atupura’a i te mau huru sītona ato’a, ’e te fa’a’amura’a i te mau huru nana māmoe ato’a ’e te mau huru nana pua’atoro ato’a ; ’e nō reira, ’ua fa’aitihia ïa te hōpoi’a rahi i ni’a i te mau ’āti Nephi, ’oia ïa, ’ua fa’aitihia tā rātou hōpoi’a nō ni’a i te feiā mau-’āuri o te mau ’āti Lamana.</p>
    <p class="verse">30 I teienei, i muri a’era, i muri iho i tō Moroni ravera’a mai i te ’oire ra nō Nephiha, ’e i muri iho i tōna ravera’a mai i te feiā mau-’āuri e rave rahi, ’o tei fa’aiti roa ho’i i te mau nu’u fa’ehau o te mau ’āti Lamana, ’e i muri iho i tōna fāri’ira’a mai i te mau ’āti Nephi e rave rahi ’o tei hōpoihia ’ei feiā mau-’āuri, ’e ’o tei ha’apūai i te nu’u fa’ehau o Moroni ; nō reira ’ua haere atu ra Moroni mai te fenua ra nō Nephiha ē tae atu i te fenua ra nō Lehi.</p>
    <p class="verse">31 ’E i muri a’era, ’ia ’ite a’era te mau ’āti Lamana ia Moroni i te haerera’a mai e ’aro ia rātou, ’ua mata’u fa’ahou ihora rātou ’e ’ua horo ’ē atu ra mai mua atu i te nu’u fa’ehau o Moroni.</p>
    <p class="verse">32 ’E i muri a’era, ’ua a’ua’u atu ra Moroni ’e tōna nu’u fa’ehau ia rātou i terā ’oire ’e i terā ’oire, ē tae noa atu ’ua fārereihia mai rātou e Lehi rāua ’o Teanekuma ; ’e ’ua horo ’ē atu ra te mau ’āti Lamana mai mua atu ia Lehi rāua ’oTeanekuma i te mau ’ōti’a i te pae tahatai, ē tae roa atu ra i te fenua ra nō Moroni.</p>
    <p class="verse">33 ’E ’ua ha’aputuputuhia te mau nu’u fa’ehau o te mau ’āti Lamana i te vāhi hō’ē, ’e nō reira ho’i ’ua riro rātou pā’āto’a ’ei nu’u fa’ehau hō’ē i te fenua ra nō Moroni. I teienei tei rotopū ato’a ho’i ia rātou te ari’i o te mau ’āti Lamana, ’o Amorona.</p>
    <p class="verse">34 ’E i muri a’era, ’ua pūhapa ihora Moroni, ’e Lehi, ’e Teanekuma ’e tō rātou mau nu’u fa’ehau ato’a ē ’ati noa a’e te fenua i te hiti nō te fenua ra nō Moroni, ’e nō reira ho’i ’ua ha’a’atihia te mau ’āti Lamana i te mau fenua i te hiti nō te mēdēbara i te pae apato’a ’e i te mau fenua ho’i i te hiti nō te mēdēbara i te pae nō te hiti’a o te rā.</p>
    <p class="verse">35 ’E ’ua nā reira rātou i te pūhapa i taua pō ra. Inaha ho’i, ’ua rohirohi te mau ’āti Nephi ’e te mau ’āti Lamana ato’a nō te maoro o tō rātou tere ; nō reira, ’aita rātou i fa’atupu i te rāmā i taua pō ra, maori rā ’o Teanekuma ; ’e ’ua riri roa ho’i ’oia ia Amorona, ’e nō reira ho’i ’ua mana’o ihora ’oia ē, nā Amorona ’e ’Amalikia, tōna taea’e, i fa’atupu i taua ’arora’a rahi ’e te maoro i rotopū ia rātou ’e te mau ’āti Lamana, ’o te reira ho’i te tumu nō te ’arora’a rahi ’e te ha’amani’ira’a toto, ’oia ïa, ’e te o’e rahi ho’i.</p>
    <p class="verse">36 ’E i muri a’era, ’ua haere atu ra Teanekuma ma tōna riri rahi i roto i te pūhapara’a o te mau ’āti Lamana, ’e ’ua tu’u ihora iāna iho i raro nā ni’a mai i te mau patu o te ’oire. ’E ’ua haere atu ra ’oia ma te taura i terā vāhi ’e i terā vāhi, ’e ’ua ’itehia a’era iāna te ari’i, ’e ’ua pātia atu ra iāna i te tāvero, ’e ’ua puta ’oia i te vāhi fātata i te māfatu. Inaha rā, ’ua fa’aara te ari’i i tōna mau tāvini nā mua ’oia i pohe ai, ’e nō reira ho’i ’ua a’ua’u atu rātou ia Teanekuma, ’e ’ua taparahi ihora iāna.</p>
    <p class="verse">37 I teienei, i muri a’era, ’ia ’ite a’era Lehi ’e Moroni ē ’ua pohe roa Teanekuma, ’ua ’oto roa rāua ; inaha ho’i, e ta’ata teie ’o tei ’aro māite nō tōna nūna’a, ’oia ïa, e hoa mau ’oia nō te ti’amāra’a ; ’e ’ua fāri’i ’oia e rave rahi mau ’ati rahi. Inaha rā, ’ua pohe ’oia, ’e i haere na ho’i ’oia nā te ’ē’a o te ao ato’a nei.</p>
    <p class="verse">38 I teienei, i muri a’era, ’ua haere atu ra Moroni i te po’ipo’i a’e nō te ’aro atu i te mau ’āti Lamana, ’e nō reira ho’i ’ua taparahi ia rātou e rave rahi ; ’e ’ua ti’avaru atu ho’i ia rātou i rāpae i taua fenua ra ; ’e ’ua horo ’ē atu ra rātou, ’e ’aita a’era rātou i ho’i fa’ahou mai nō te ’aro i te mau ’āti Nephi.</p>
    <p class="verse">39 ’E ’o te hope’a te reira nō te toru ’ahuru ’e ma hō’ē matahiti nō te fa’aterera’a a te mau ha’avā i ni’a i te mau ta’ata o Nephi ; ’e nō reira ’ua vai noa te mau tama’i, ’e te mau ha’amani’ira’a toto, ’e te o’e, ’e te ’ati, nō te ārea e rave rahi matahiti te maoro.</p>
    <p class="verse">40 ’E ’ua tupu ho’i te mau taparahira’a ta’ata, te mau mārōra’a, ’e te mau ’āmahamahara’a, ’e te mau huru ’ohipa ’ī’ino ato’a i rotopū i te mau ta’ata o Nephi ; ’āre’a rā nō te parauti’a, ’oia ïa, te mau pure a te feiā parauti’a, ’ua fa’aorahia ïa rātou.</p>
    <p class="verse">41 Inaha rā, nō te maoro rahi o te ’arora’a i rotopū i te mau ’āti Nephi ’e te mau ’āti Lamana, e rave rahi tei fa’a’eta’eta i tō rātou ’ā’au, nō te maoro rahi o te ’arora’a ; ’e e rave rahi tei fa’aha’eha’ahia nō tō rātou mau ’ati, ’e nō reira ho’i ’ua fa’aha’eha’a rātou ia rātou iho i mua i te Atua, ma te ha’eha’a rahi roa.</p>
    <p class="verse">42 ’E i muri a’era, i muri iho i tō Moroni ha’apa’arira’a i taua mau tufa’a nō te fenua i te pae fātata atu i te mau ’āti Lamana, ē tae noa atu ’ua pa’ari maita’i te reira, ’ua ho’i mai ra ’oia i te ’oire ra nō Zarahemela ; ’e ’ua ho’i ato’a mai ra Helamana i tōna ra fenua ’āi’a ; ’e ’ua tupu fa’ahou te hau i rotopū i te mau ta’ata o Nephi.</p>
    <p class="verse">43 ’E ’ua hōro’a atu ra Moroni i te fa’aterera’a o te mau nu’u fa’ehau i roto i te rima o tāna tamaiti, ’o Moroniha tōna i’oa ; ’e ’ua ho’i mai ra ’oia i tōna ihora ’utuāfare ’ia ti’a iāna ’ia ora noa i te toe’a o tōna pu’e mahana i roto i te hau.</p>
    <p class="verse">44 ’E ’ua ho’i mai ra ho’i Pahorana i ni’a i tōna pārahira’a ha’avāra’a ; ’e ’ua ha’amata fa’ahou Helamana i te a’o i te parau a te Atua i te mau ta’ata ; nō te mau ’arora’a e rave rahi ’e te mau mārōra’a e rave rahi ’ua ti’a roa ’ia fa’atupu-fa’ahou-hia te fa’a’āfarora’a i roto i te ’ēkālesia.</p>
    <p class="verse">45 Nō reira, ’ua haere atu Helamana ’e tōna mau taea’e, ’e ’ua a’o atu i te parau a te Atua ma te mana rahi, i te fa’a’ite-pāpū-ra’a atu i te mau ta’ata e rave rahi nō ni’a i tā rātou mau ’ohipa ’ī’ino, ’e ’ua tātarahapa ihora rātou i tā rātou mau hara, ’e ’ua bāpetizohia ho’i i te Fatu tō rātou Atua.</p>
    <p class="verse">46 ’E i muri a’era, ’ua fa’ati’a-fa’ahou-hia te ’ēkālesia a te Atua ē ’ati noa a’e te fenua.</p>
    <p class="verse">47 ’Oia ïa, ’e ’ua ravehia te mau arata’ira’a nō ni’a i te mau ture. ’E ’ua mā’itihia tō rātou mau ha’avā, ’e tō rātou mau ha’avā rahi.</p>
    <p class="verse">48 ’E ’ua ha’amata ihora te mau ta’ata o Nephi i te manuia fa’ahou i ni’a i te fenua, ’e ’ua ha’amata rātou i te tupu i te rahi ’e ’ia riro fa’ahou ’ei feiā pūai roa i ni’a i te fenua. ’E ’ua riro ho’i rātou ’ei feiā tao’a rahi roa.</p>
    <p class="verse">49 ’E noa atu ā tā rātou mau tao’a rahi, ’e ’aore rā tō rātou pūai, ’e ’aore rā tō rātou manuia, ’aita roa rātou i fa’ateiteihia i te te’ote’o o tō rātou ’ā’au ; ’e ’aita ho’i rātou i tāere i te ha’amana’o i te Fatu tō rātou Atua ; ’āre’a rā ’ua fa’aha’eha’a māite rātou ia rātou iho i mua iāna.</p>
    <p class="verse">50 ’Oia ïa, ’ua ha’amana’o rātou i te mau mea rahi tā te Fatu i rave nō rātou, ’oia ho’i, ’ua fa’aora ’oia ia rātou i te pohe, ’e i te fa’atītīra’a, ’e i te fare tāpe’ara’a, ’e i te mau huru ’ati ato’a, ’e ’ua fa’aora ho’i ’oia ia rātou i te rima o tō rātou mau ’enemi.</p>
    <p class="verse">51 ’E ’ua pure tāmau noa rātou i te Fatu tō rātou Atua, ’e nō reira ho’i ’ua ha’amaita’i mai te Fatu ia rātou, mai te au i tāna parau, ’e nō reira ’ua pūai roa rātou ’e ’ua manuia ho’i i ni’a i te fenua.</p>
    <p class="verse">52 ’E i muri a’era, ’ua oti teie mau mea ato’a i te ravehia. ’E ’ua pohe atu ra Helamana i te toru ’ahuru ’e ma pae o te matahiti nō te fa’aterera’a a te mau ha’avā i ni’a i te mau ta’ata o Nephi.</p>
  </section>
  <div class="nav-container">
    <div class="nav-prev"><a href="chapters/alma_chapitre_61.html" aria-label="Page précédente">Page précédente</a></div>
    <div class="nav-toc"><a href="../index.html" aria-label="Retour à la table des matières">Retour à la table des matières</a></div>
    <div class="nav-next"><a href="chapters/alma_chapitre_63.html" aria-label="Page suivante">Page suivante</a></div>
  </div>
</body>
</html>