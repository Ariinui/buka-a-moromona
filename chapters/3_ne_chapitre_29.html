
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="3 Ne Chapitre 29 - Te Buka a Moromona">
    <meta name="viewport" content="width=device-width, initial-scale=1.0">
    <title>3 Ne Chapitre 29</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>3 Ne Chapitre 29</h2>
            <div class="verse-container"><p>1 ’E i teienei, inaha, tē parau atu nei au ia ’outou ē, ’ia tae i te tau e au i tō te Fatu pa’ari, e tae teie mau parau i te mau ’Ētene, mai te au i tāna parau, ’ei reira ’outou e ’ite ai ē, ’ua ha’amata a’ena te fafaura’a tā te Metua i fafau i te mau tamari’i o ’Īserā’ela i te tupu, nō ni’a i tō rātou fa’aho’ira’ahia i tō rātou mau fenua ’āi’a.</p></div><div class="verse-container"><p>2 ’E e ’ite ’outou ē, e tupu iho ā te mau parau a te Fatu ’o tei parauhia na e te mau peropheta mo’a ra ; ’e ’eiaha roa ho’i ’outou ’ia parau ē, tē fa’atāere ra te Fatu i te mahana nō tōna haerera’a mai i te mau tamari’i o ’Īserā’ela.</p></div><div class="verse-container"><p>3 ’E ’eiaha ho’i ’outou ’ia mana’o i roto i tō ’outou ’ā’au ē, e mea faufa’a ’ore te mau parau i parauhia na, inaha ho’i, e ha’amana’o te Fatu i tāna fafaura’a ’o tāna i fafau atu i tōna ra mau ta’ata nō te ’utuāfare o ’Īserā’ela.</p></div><div class="verse-container"><p>4 ’E ’ia ’ite ’outou i teie nei mau parau i te tupura’a i rotopū ia ’outou, ’eiaha ’outou e vahavaha i te mau ravera’a a te Fatu, ’e tei tōna rima ’atau ho’i tāna ’o’e nō tāna ha’avāra’a parauti’a ; ’e inaha, i taua mahana ra, ’ia vahavaha atu ’outou i tāna ra mau ravera’a, e ro’ohia ïa ’outou i te reira.</p></div><div class="verse-container"><p>5 ’Auē ho’i ’oia ’o tē vahavaha atu i te mau ’ohipa a te Fatu ; ’oia ïa, ’auē ho’i ’oia ’o tē huna i te Mesia ’e i tāna mau ’ohipa !</p></div><div class="verse-container"><p>6 ’Oia ïa, ’auē ho’i ’oia ’o tē huna i te mau heheura’a a te Fatu, ’e ’o tē parau ē, ’aita te Fatu e fa’atupu fa’ahou ra i tāna mau ’ohipa nā roto i te heheura’a, ’e ’aore rā nā roto i te tohu, ’e ’aore rā nā roto i te mau hōro’ara’a, ’e ’aore rā nā roto i te parau i te mau reo ’e’ē, ’e ’aore rā nā roto i te mau fa’aorara’a i te feiā ma’i, ’e ’aore rā nā roto i te mana o te Vārua Maita’i !</p></div><div class="verse-container"><p>7 ’Oia ïa, ’auē ho’i ’oia ’o tē parau i taua mahana ra ē, nā roto i te hina’aro ’ia faufa’ahia ’oia, e’ita roa e ti’a ia Iesu Mesia ’ia rave i te hō’ē semeio ; ’e ’o ’oia ’o tē nā reira e riro ïa mai te tamaiti o te pohe, ’e nōna ra ’aita roa ïa e aroha e vai ra, ’ia au i te parau a te Mesia !</p></div><div class="verse-container"><p>8 ’Oia ïa, ’eiaha roa ’outou e fa’a’ino fa’ahou ā, ’eiaha ato’a e vahavaha atu, ’eiaha ato’a e tāhitohito atu i te mau ’āti Iuda, ’eiaha ato’a i te tahi noa atu toe’a nō te ’utuāfare o ’Īserā’ela ; inaha ho’i, tē ha’amana’o ra te Fatu i tāna fafaura’a ia rātou, ’e e nā reira ’oia ia rātou ’ia au i tāna i tapu.</p></div><div class="verse-container"><p>9 Nō reira, ’eiaha roa ’outou e mana’o ē, e ti’a ia ’outou ’ia huri i te rima ’atau o te Fatu i te pae ’aui, ’ia ’ore ’oia e fa’atae mai i te ha’avāra’a nō te fa’atupu i te fafaura’a ’o tāna i fafau i te ’utuāfare nō ’Īserā’ela.</p></div>
            <nav>
                <div class="nav-prev"><a href="chapters/3_ne_chapitre_28.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/3_ne_chapitre_30.html">Page suivante</a></div>
            </nav>
        </div>
    </div>
</body>
</html>
