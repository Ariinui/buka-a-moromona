
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Ether Chapitre 9 - Te Buka a Moromona">
    <meta name="viewport" content="width=device-width, initial-scale=1.0">
    <title>Ether Chapitre 9</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>Ether Chapitre 9</h2>
            <div class="verse-container"><p>1 ’E i teienei, e pāpa’i ā vau, ’o Moroni, i tā’u nei pāpa’a parau. Nō reira, inaha, i muri a’era, nō te mau pupu ’ohipa huna a Akisa ’e tōna ra mau hoa, inaha, ’ua haru rātou i te bāsileia o Omera.</p></div><div class="verse-container"><p>2 Noa atu i te reira, ’ua aroha mai te Fatu ia Omera, ’e i tāna ato’a mau tamari’i tamāroa ’e mau tamari’i tamāhine ’o tei ’ore i tītau i tāna ha’amoura’a.</p></div><div class="verse-container"><p>3 ’E ’ua fa’aara mai ra te Fatu ia Omera i roto i te hō’ē moemoeā ’ia haere atu ’oia i rāpae i taua fenua ra ; nō reira ’ua haere atu ra Omera ’e tōna ’utuāfare i rāpae i taua fenua ra, ’e ’ua haere rātou e rave rahi mahana, ’e ’ua ma’iri mai ra te ’āivi ra o Sima ia rātou, ’e ’ua tae atu ra rātou i te vāhi i pau ai te mau ’āti Nephi, ’e mai reira ’ua haere atu ra rātou i te pae i te hiti’a o te rā ’e tae atu ra i te vāhi i ma’irihia te i’oa ’o Abaloma, i te pae tahatai, ’e ’ua fa’ati’a ihora ’oia i tōna ti’ahapa i reira, ’e tāna ato’a mau tamari’i tamāroa ’e mau tamari’i tamāhine, ’e tōna ’utuāfare pā’āto’a, maori rā ’o Iareda ’e tōna ra ’utuāfare.</p></div><div class="verse-container"><p>4 ’E i muri a’era, ’ua fa’atāhinuhia ihora Iareda ’ei ari’i nō te mau ta’ata e te rima o te feiā parauti’a ’ore ; ’e ’ua hōro’a atu ’oia i tāna ra tamāhine ’ei vahine nā Akisa.</p></div><div class="verse-container"><p>5 ’E i muri a’era, ’ua tītau ihora Akisa ’ia taparahi i tōna metua ho’ovai tāne ; ’e ’ua tītau atu ra ’oia ia rātou ’o tei tapu i te tapura’a a tō tahito ra, ’e ’ua roa’a mai ra ia rātou te upo’o o tōna ra metua ho’ovai tāne, ’a pārahi ai ’oia i ni’a i tōna ra terōno ’e ’a fa’atere ai ’oia i tōna ra mau ta’ata.</p></div><div class="verse-container"><p>6 ’Ua rahi roa ho’i te tupura’a o teie nei pupu parauti’a ’ore ’e te ’ohipa huna ’e ’ua ha’avi’ivi’i te reira i te ’ā’au o te mau ta’ata pā’āto’a ; nō reira ’ua taparahihia Iareda i ni’a i tōna ra terōno, ’e ’ua fa’atere mai ra ’o Akisa ’ei mono nōna.</p></div><div class="verse-container"><p>7 ’E i muri a’era, ’ua ha’amata ihora Akisa i te fe’i’i i tāna tamaiti, nō reira ’ua tāpe’a ihora ’oia iāna i roto i te fare tāpe’ara’a, ’e ’ua iti roa te mā’a i hōro’ahia nāna ’e i te tahi mau taime ’aita roa e mā’a ē tae noa atu ’ua pohe roa ’oia.</p></div><div class="verse-container"><p>8 ’E i teienei, ’ua riri ihora te taea’e o taua ta’ata i ha’apohehia i tōna metua tāne (’e ’o Nimera tōna i’oa), i te mea tā tōna metua tāne i rave i tōna ra taea’e.</p></div><div class="verse-container"><p>9 ’E i muri a’era, ’ua ha’aputuputu a’era Nimera i te tahi mau ta’ata ri’i, ’e ’ua horo ’ē atu ra rātou i rāpae i te fenua, ’e tae atu ra ia Omera ra, pārahi ihora i reira.</p></div><div class="verse-container"><p>10 ’E i muri a’era, ’ua fānau a’era Akisa i te tahi mau tamari’i tamāroa, ’e ’ua roa’a ia rātou te ’ā’au o te mau ta’ata, noa atu ’ua tapu rātou iāna ’ia rave i te mau huru ’ohipa ’ī’ino ato’a mai tāna i hina’aro.</p></div><div class="verse-container"><p>11 I teienei, ’ua nounou te mau ta’ata o Akisa i te tao’a mai ia Akisa i nounou i te mana ; nō reira ’ua hōro’a te mau tamari’i tamāroa a Akisa i te moni ia rātou, ’e nā roto i taua rāve’a ra ’ua ’ume mai rātou i te tahi pae rahi o te mau ta’ata nā muri ia rātou.</p></div><div class="verse-container"><p>12 ’E ’ua tupu ihora te ’arora’a i rotopū i te mau tamari’i tamāroa a Akisa ia Akisa, ’e ’ua tupu noa te reira e rave rahi matahiti te maoro ; ’oia ïa, ē tae noa atu ’ua fātata roa te tā’āto’ara’a o te mau ta’ata nō te bāsileia i te pau, maori rā te mau ta’ata e toru ’ahuru ana’e, ’e ’o rātou ’o tei horo ’ē atu i te ’utuāfare o Omera.</p></div><div class="verse-container"><p>13 Nō reira, ’ua fa’aho’i-fa’ahou-hia Omera i tōna fenua ’āi’a.</p></div><div class="verse-container"><p>14 ’E i muri a’era, ’ua ruhiruhiā a’era Omera ; ’e noa atu i te reira, ’ua fānau ihora tāna ’o Emera i tōna ruhiruhiāra’a ; ’e ’ua fa’atāhinu ihora ’oia ia Emera ’ei ari’i nō te fa’atere ’ei mono nōna.</p></div><div class="verse-container"><p>15 ’E i muri a’e i tōna fa’atāhinura’a ia Emera ’ei ari’i, ’ua ’ite ’oia i te hau i ni’a i te fenua nō te ārea e piti matahiti te maoro, ’e ’ua pohe ihora ’oia, ma te ’ite i te mau mahana e rave rahi ’o tei ’ī i te ’oto. ’E i muri a’era, ’ua fa’atere Emera ’ei mono nōna, ’e ’ua haere noa a’era ’oia i te haere’a o tōna ra metua tāne.</p></div><div class="verse-container"><p>16 ’E ’ua ha’amata fa’ahou ihora te Fatu i te rave ’ē atu i te ’anatemara’a mai ni’a atu i te fenua, ’e ’ua manuia rahi fa’ahou ihora te ’utuāfare o Emera i raro a’e i te fa’aterera’a a Emera ; ’e i roto i te ārea e ono ’ahuru ’e ma piti matahiti, ’ua riro rātou ’ei feiā pūai, ’e nō reira ho’i ’ua rahi roa tā rātou tao’a—</p></div><div class="verse-container"><p>17 ’Ua rau te huru o te mā’a hotu, ’e o te huero sītona, ’e o te mau tirita, ’e o te ’ahu paruai maita’i, ’e o te ’auro, ’e o te ’ārio, ’e o te mau tao’a maitata’i.</p></div><div class="verse-container"><p>18 ’E ’ua rau ato’a te huru o te pua’atoro, ’e o te pua’atoro oni, ’e o te pua’atoro ufa, ’e o te māmoe, ’e ’o te pua’a mā’ohi, ’e o te pua’aniho, ’e o te tahi atu mau huru ’ānimara ’ei mā’a maita’i nā te ta’ata.</p></div><div class="verse-container"><p>19 ’E tē vai ato’a ra tā rātou mau pua’ahorofenua, ’e te mau ’āsini, ’e te mau elephani ’e te mau kureloma ’e te mau kumoma ; ’e e mea faufa’a pā’āto’a te reira i te ta’ata nei, ’e ’ua hau rā te faufa’a o te mau elephani ’e te mau kureloma ’e te mau kumoma.</p></div><div class="verse-container"><p>20 ’E ’ua nā reira te Fatu i te nīni’i mai i tāna mau ha’amaita’ira’a i ni’a i teie nei fenua, ’o te fenua ïa i hau i te maita’i i te mau fenua ato’a ; ’e ’ua parau mai ho’i ’oia ē, e mea ti’a roa i te mau ta’ata ’o tē pārahi i ni’a i teie nei fenua, ’ia ha’apa’o i te reira nō te Fatu, ’e mai te mea ē ’aita ra e ha’amouhia ïa rātou ’ia tae i te tau e ’ī roa ai rātou i te mau ’ohipa ’ī’ino ; tē nā ’ō mai ra ho’i te Fatu : E nīni’i atu vau i te ’īra’a nō tō’u ra riri ’ū’ana i ni’a i te reira huru ta’ata.</p></div><div class="verse-container"><p>21 ’E ’ua fa’atere Emera i te ’ohipa ha’avāra’a ma te parauti’a i tōna ra mau mahana ato’a, ’e ’ua fānau ihora ’oia e rave rahi mau tamari’i tamāroa ’e mau tamari’i tamāhine ; ’e ’ua fānau mai ’oia ia Korianetuma, ’e ’ua fa’atāhinu ihora ’oia ia Korianetuma nō te fa’atere ’ei mono nōna.</p></div><div class="verse-container"><p>22 ’E i muri a’e i tōna fa’atāhinura’a ia Korianetuma nō te fa’atere ’ei mono nōna, ’ua ora ’oia e maha matahiti te maoro, ’e ’ua ’ite ’oia i te hau i ni’a i te fenua ; ’oia ïa, ’e ’ua ’ite ’oia i te Tamaiti nō te parauti’a, ’e ’ua ’oa’oa ’e ’ua fa’ahanahana i tōna ra mahana ; ’e ’ua pohe ihora ’oia ma te hau.</p></div><div class="verse-container"><p>23 ’E i muri a’era, ’ua pe’e Korianetuma i te haere’a o tōna metua tāne, ’e ’ua fa’ati’a a’era ’oia i te mau ’oire rarahi e rave rahi, ’e ’ua rave i te mau mea maita’i nō tōna ra mau ta’ata ē hope roa a’e tōna ra mau mahana. ’E i muri a’era, ’aita tāna e tamari’i ē tae noa atu ’ua ruhiruhiā roa ’oia.</p></div><div class="verse-container"><p>24 ’E i muri a’era, ’ua pohe ihora tāna vahine, i te hō’ē hānere ’e ma piti o tōna ra matahiti. ’E i muri a’era, ’ua fa’aipoipo a’era Korianetuma i te hō’ē vahine ’āpī i tōna ra ruhiruhiāra’a, ’e ’ua fānau ihora ’oia i te mau tamari’i tamāroa ’e te mau tamari’i tamāhine ; nō reira ’ua ora noa ’oia ē tae noa atu i te hō’ē hānere e maha ’ahuru ’e ma piti matahiti.</p></div><div class="verse-container"><p>25 ’E i muri a’era, ’ua fānau ihora tāna ’o Koma, ’e ’ua fa’atere ihora ’o Koma ’ei mono nōna ; ’e ’ua fa’atere noa ’oia e maha ’ahuru ’e ma iva matahiti, ’e ’ua fānau ihora tāna ’o Heta ; ’e ’ua fānau ato’a ’oia i te mau tamari’i tamāroa ’e te mau tamari’i tamāhine.</p></div><div class="verse-container"><p>26 ’E ’ua purara ’ē atu ra te mau ta’ata i ni’a i te fenua tā’āto’a ; ’e ’ua tupu fa’ahou ihora te mau ’ohipa ’ī’ino rahi i ni’a i te fenua, ’e ’ua ha’amata ihora Heta i te rave fa’ahou i te mau ’ohipa huna a tō tahito ra, nō te ha’apohe i tōna ra metua tāne.</p></div><div class="verse-container"><p>27 ’E i muri a’era, ’ua haru ’oia i te terōno o tōna metua tāne, ’e ’ua taparahi ’oia iāna i tāna iho ’o’e ; ’e ’ua fa’atere ihora ’oia ’ei mono nōna.</p></div><div class="verse-container"><p>28 ’E ’ua tae fa’ahou mai ra te mau peropheta i te fenua, ma te poro haere i te parau nō te tātarahapara’a ia rātou—’e e mea ti’a ia rātou ’ia fa’aineine i te ’ē’a o te Fatu, ’e mai te mea ē ’aita, e tae mai ïa te ’anatemara’a i ni’a iho i te fenua ; ’oia ïa, e tupu ato’a te hō’ē o’e rahi, ’e e ha’amouhia rātou ’ia ’ore rātou ’ia tātarahapa.</p></div><div class="verse-container"><p>29 ’Aita rā te mau ta’ata i ti’aturi i te mau parau a te mau peropheta, ’ua ti’avaru rā ia rātou i rāpae ; ’e ’ua tu’u i te tahi pae o rātou i roto i te mau ’āpo’o, ’e ’ua vaiiho ia rātou ’ia pohe i reira. ’E i muri a’era, ’ua rave rātou i teie mau mea mai te au i te mau fa’auera’a a te ari’i ra ’o Heta.</p></div><div class="verse-container"><p>30 ’E i muri a’era, ’ua tupu a’era te o’e rahi i ni’a i te fenua, ’e ’ua ha’amata te mau ta’ata i te pohe ’oi’oi rahi nō te o’e, ’e ’aita roa ho’i e ūa i ni’a i te fenua nei.</p></div><div class="verse-container"><p>31 ’E ’ua tae mai ra ho’i te mau ’ōphī ta’ero i ni’a i te fenua, ’e ’ua fa’ata’ero a’era i te mau ta’ata e rave rahi. ’E i muri a’era, ’e ’ua ha’amata ihora te mau nana i te horo ’ē atu mai mua atu i te mau ’ōphī ta’ero i te fenua i te pae apato’a, ’o tei ma’irihia te i’oa e te mau ’āti Nephi ’o Zarahemela.</p></div><div class="verse-container"><p>32 ’E i muri a’era, e rave rahi tō rātou i pohe nā te pae ’ē’a ; noa atu i te reira tē vai ra te tahi pae ’o tei horo atu i te fenua i te pae apato’a.</p></div><div class="verse-container"><p>33 ’E i muri a’era, ’ua tāpe’a ihora te Fatu i te mau ’ōphī ’ia ’ore ’ia a’ua’u atu ia rātou, ’ia pāruru rā rātou i te ’ē’a ’ia ’ore te mau ta’ata ’ia nā reira atu i te haere, ’e te ta’ata ’o tē tāmata i te haere nā reira, e pohe roa ato’a rātou i te ’ōphī ta’ero.</p></div><div class="verse-container"><p>34 ’E i muri a’era, ’ua pe’e atu ra te mau ta’ata i te horora’a o te mau ’ānimara, ’e ’ua ’amu a’era rātou i te mau tino ’ānimara pohe ’o tei ma’iri nā te pae ’ē’a ra, ē pau roa noa atu te reira. I teienei, ’ia ’ite a’era te mau ta’ata ē, ’ua fātata roa rātou i te pohe roa, ’ua ha’amata ihora rātou i te tātarahapa i tā rātou mau ’ohipa ’ī’ino ’e ’ua ti’aoro atu ra i te Fatu.</p></div><div class="verse-container"><p>35 ’E i muri a’era, ’ia oti a’era rātou i te fa’aha’eha’a maita’i ia rātou i mua i te Fatu, ’ua ha’ama’iri mai ra ’oia i te ua i ni’a i te fenua nei ; ’e ’ua ha’amata ihora te mau ta’ata i te oraora fa’ahou mai, ’e ’ua ha’amata ihora te mau mā’a hotu i te tupu i te fenua i te pae apato’erau, ’e i te mau fenua ē ’ati noa a’e. ’E ’ua fa’a’ite mai ra te Fatu i tōna ra mana ia rātou nā roto i te fa’aorara’a ia rātou i taua o’e ra.</p></div>
            <nav>
                <div class="nav-prev"><a href="chapters/ether_chapitre_8.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/ether_chapitre_10.html">Page suivante</a></div>
            </nav>
        </div>
    </div>
</body>
</html>
