
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="1 Ne Chapitre 2 - Te Buka a Moromona">
    <meta name="viewport" content="width=device-width, initial-scale=1.0">
    <title>1 Ne Chapitre 2</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>1 Ne Chapitre 2</h2>
    <div class="verse-container"><p>1 Inaha ho’i, i muri a’era, ’ua parau mai ra te Fatu i tō’u metua tāne, ’oia ïa, i roto i te hō’ē moemoeā, ’e ’ua nā ’ō mai ra iāna : E ao tō ’oe, e Lehi, nō te mau mea tā ’oe i rave ra ; ’e nō te mea ho’i ē, ’ua itoito ’oe ’e ’ua fa’a’ite atu i teie nei nūna’a i te mau mea tā’u i fa’aue atu ia ’oe ra, inaha, tē tītau nei rātou ’ia taparahi ia ’oe.</p></div><div class="verse-container"><p>2 ’E i muri a’era, ’ua fa’aue mai ra te Fatu i tō’u metua tāne, ’oia ïa i roto i te hō’ē moemoeā, ’ia rave ’oia i tōna ’utuāfare ’e ’ia haere atu i roto i te mēdēbara.</p></div><div class="verse-container"><p>3 ’E i muri a’era, ’ua ha’apa’o maita’i ’oia i te parau a te Fatu, nō reira ’ua rave ’oia mai tā te Fatu i fa’aue mai iāna ra.</p></div><div class="verse-container"><p>4 ’E i muri a’era, ’ua haere atu ra ’oia i roto i te mēdēbara. ’E ’ua fa’aru’e ihora ’oia i tōna fare, ’e tōna ra fenua ’āi’a, ’e tāna ’auro, ’e tāna ’ārio, ’e tāna mau tao’a faufa’a rahi, ’e ’aore e mea tāna i hōpoi atu, maori rā tōna ’utuāfare, ’e tāna mau mā’a, ’e tōna mau ti’ahapa, ’e ’ua haere atu ra i roto i te mēdēbara.</p></div><div class="verse-container"><p>5 ’E ’ua haere atu ra ’oia i raro i te mau hiti fenua i fātata i te miti ’Ute’ute ra ; ’e ’ua haere atu ra ’oia i roto i te mēdēbara nā te mau hiti fenua piri a’e i te miti ’Ute’ute ra ; ’e ’ua haere atu ’oia i roto i te mēdēbara ’e tōna ’utuāfare, ’oia ho’i tō’u ra metua vahine, ’o Saria, ’e tō’u mau tua’ana, ’o Lamana, ’o Lemuela, ’e ’o Samu.</p></div><div class="verse-container"><p>6 ’E i muri a’era, e tae a’era i te toru o te mahana nō tōna terera’a nā te mēdēbara ra, ’ua fa’ati’a ihora ’oia i tōna ti’ahapa i roto i te hō’ē peho i te pae o te hō’ē ’ānāvai pape ra.</p></div><div class="verse-container"><p>7 ’E i muri a’era, ’ua patu ihora ’oia i te hō’ē fata ’ōfa’i, ’e ’ua pūpū ihora ’oia i te hō’ē tusia i te Fatu, ’e ’ua ha’amāuruuru atu ra ho’i ’oia i te Fatu i tō tātou ra Atua.</p></div><div class="verse-container"><p>8 ’E i muri a’era, ’ua ma’iri ihora ’oia i te i’oa o taua ’ānāvai ra, ’o Lamana, ’e tē tahe roa atu ra taua ’ānāvai ra i roto i te miti ’Ute’ute ; ’e tei pīha’i iho ho’i te peho i te mau hiti fenua o te muriāvai ra.</p></div><div class="verse-container"><p>9 ’E ’ia ’ite a’era tō’u metua tāne ē, tē tahe noa ra te mau pape o taua ’ānāvai ra i roto i te vai piha’a o te miti ’Ute’ute, ’ua parau atu ra ’oia ia Lamana, nā ’ō atu ra : ’Auē, ’āhiri ’oe i riro mai teie nei ’ānāvai te huru, i te tahe-noa-ra’a atu i roto i te vai piha’a o te mau parauti’a ato’a ra !</p></div><div class="verse-container"><p>10 ’E ’ua parau ato’a atu ra ho’i ’oia ia Lemuela : ’Auē, ’āhiri ’oe i riro mai teie nei peho te huru, i te mau māite ’e te itoito, ’e te ’āueue ’ore i te ha’apa’ora’a i te mau fa’auera’a a te Fatu !</p></div><div class="verse-container"><p>11 I teienei, nō te ’ā’au ’eta’eta o Lamana rāua ’o Lemuela i parau ai ’oia i taua parau ra ; inaha ho’i, ’ua amuamu rāua i tō rāua metua tāne i te mau mea e rave rahi, nō te mea e ta’ata ’ite ’ōrama ’oia, ’e ’ua arata’i ’oia ia rātou i rāpae i te fenua nō Ierusalema, nō te fa’aru’e i tō rātou fenua ’āi’a, ’e tā rātou ’auro, ’e tā rātou ’ārio, ’e tā rātou mau tao’a faufa’a rahi, ’ia pohe i roto i te mēdēbara. ’E ’ua parau mai ra rāua ē, nō te mau mana’o ma’ama’a o tōna ra ’ā’au i nā reira ai ’oia.</p></div><div class="verse-container"><p>12 ’E nō reira ’ua amuamu ’o Lamana rāua ’o Lemuela, nā tamaiti pa’ari a’e, i tō rāua metua tāne. ’E ’ua amuamu rāua nō te mea ’aore rāua i ’ite i te mau ’ohipa a taua Atua ra ’o tei hāmani ia rāua.</p></div><div class="verse-container"><p>13 ’Aore ato’a rāua i ti’aturi ē, e ha’amouhia taua ’oire rahi ra, ’o Ierusalema, mai te au i te mau parau a te mau peropheta. ’E ’ua riro ho’i rāua mai te mau ’āti Iuda i pārahi i Ierusalema ra, ’o tei tītau ’ia taparahi i tō’u metua tāne.</p></div><div class="verse-container"><p>14 ’E i muri a’era, ’ua a’o atu tō’u metua tāne ia rāua i roto i te peho nō Lemuela, ma te mana, ’ua ’ī ho’i ’oia i te Vārua, ē tae noa atu ’ua rurutaina tō rāua tino i mua iāna. ’E ’ua ha’amāmū ’oia ia rāua, ’e ’aore atu ra i ti’a ia rāua ’ia pāto’i mai iāna ; nō reira, ’ua ha’apa’o rāua mai tāna i fa’aue atu ia rāua.</p></div><div class="verse-container"><p>15 ’E ’ua pārahi ihora tō’u metua tāne i roto i te hō’ē ti’ahapa.</p></div><div class="verse-container"><p>16 ’E i muri a’era, e ta’ata ’āpī roa vau, ’o Nephi, ’āre’a rā e tino rahi tō’u, ’e te hina’aro rahi ho’i i te ’ite i te mau parau ’aro a te Atua, nō reira ’ua ti’aoro atu vau i te Fatu ; ’E inaha, ’ua fā mai ra ’oia iā’u, ’e ’ua ha’amarū ho’i i tō’u ’ā’au ’e ’ua ti’aturi ihora vau i te mau parau ato’a i parauhia e tō’u ra metua tāne ; nō reira, ’aore atu ra vau i mārō iāna mai tā tō’u ra nā tua’ana.</p></div><div class="verse-container"><p>17 ’E ’ua parau atu ra vau ia Samu, ma te fa’a’ite atu iāna i te mau mea tā te Fatu i fa’a’ite mai iā’u i tōna ra Vārua Mo’a. ’E i muri a’era, ’ua ti’aturi ihora ’oia i tā’u mau parau.</p></div><div class="verse-container"><p>18 ’Āre’a rā, inaha, ’aore Lamana rāua ’o Lemuela e fa’aro’o i tā’u ra mau parau ; ’e nō te ’eta’eta o tō rāua ’ā’au ’ua tupu tō’u ’oto ’e ’ua ti’aoro māite atu vau i te Fatu nō rāua.</p></div><div class="verse-container"><p>19 ’E i muri a’era, ’ua parau mai ra te Fatu iā’u, nā ’ō mai ra : E ao tō ’oe, e Nephi, nō tō ’oe na fa’aro’o, ’e ’ua ’imi māite mai ho’i ’oe iā’u nei ma te ’ā’au ha’eha’a.</p></div><div class="verse-container"><p>20 ’E mai te mea e ha’apa’o ’outou i tā’u nei mau fa’auera’a, e manuia ïa ’outou, ’e e arata’ihia ho’i ’outou i te hō’ē fenua i fafauhia ra ; ’oia ïa, i te hō’ē fenua tā’u i fa’aineine nō ’outou ; ’oia ïa, i te hō’ē fenua maita’i a’e i te mau fenua ’ē ato’a ra.</p></div><div class="verse-container"><p>21 E mai te mea e mārō mai tō ’oe nā tua’ana ia ’oe na, e tāpū-’ē-hia ïa rāua i te aro o te Fatu.</p></div><div class="verse-container"><p>22 E mai te mea e ha’apa’o ’oe i tā’u ra mau fa’auera’a, e fa’arirohia ïa ’oe ’ei tāvana ’e ’ei ’orometua i ni’a i tō ’oe mau tua’ana.</p></div><div class="verse-container"><p>23 Inaha ho’i, i taua mahana ra ’a mārō mai ai rāua iā’u nei, e ’anatema ïa vau ia rāua i te ’anatema rahi, ’e e ’ore roa e roa’a ia rāua te mana i ni’a i tō ’oe ra hua’ai, maori rā ’ia mārō ato’a mai ho’i rāua iā’u nei.</p></div><div class="verse-container"><p>24 ’E ’ia mārō mai ho’i rāua iā’u ra, e riro ïa rāua ’ei mea tā’iri nā tō ’oe hua’ai, nō te fa’aaraara i te ha’amana’o i roto ia rāua ra.</p></div>
    <nav>
        <a href="chapters/1_ne_chapitre_1.html">Page précédente</a> | 
        <a href="../index.html">Retour à la table des matières</a>
        <a href="chapters/1_ne_chapitre_3.html">Page suivante</a> | 
    </nav>
</body>
</html>
