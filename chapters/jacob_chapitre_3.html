
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="Jacob Chapitre 3 - Te Buka a Moromona">
    <meta name="viewport" content="width=device-width, initial-scale=1.0">
    <title>Jacob Chapitre 3</title>
    <link rel="stylesheet" href="../styles.css">
    <script src="../script.js"></script>
</head>
<body>
    <div class="container">
        <div class="page">
            <h1>TE BUKA A MOROMONA</h1>
            <h2>Jacob Chapitre 3</h2>
            <div class="verse-container"><p>1 Inaha rā, ’ua hina’aro vau, ’o Iakoba, ’ia parau atu ia ’outou ’o tei mā te ’ā’au. Hi’o atu i te Atua ma te mana’o pāpū, ’e ’a pure atu iāna ma te fa’aro’o rahi, ’e nāna e tāmāhanahana mai ia ’outou i roto i tō ’outou mau ’ati, ’e nāna ho’i e tauturu mai ia ’outou, ’e e fa’atae mai i te fa’autu’ara’a i ni’a ia rātou ’o tē tītau ’ia ha’amou ia ’outou.</p></div><div class="verse-container"><p>2 E ’outou ato’a tei mā te ’ā’au, ’a fa’ateitei mai i tō ’outou upo’o i ni’a ’e ’a fāri’i mai i te parau ’oa’oa a te Atua, ’e ’a rave i te fa’a’amu’a i tōna ra aroha ; ’ua ti’a ho’i ïa ia ’outou, ’ia mau pāpū tō ’outou ’ā’au, ē a muri noa atu.</p></div><div class="verse-container"><p>3 ’’Ē, ’auē ho’i ē, ’auē ho’i ē, ’outou ’aore i mā te ’ā’au, ’o tei vi’ivi’i i teie nei ā mahana i mua i te aro o te Atua ; ’ia ’ore ’outou e tātarahapa e ’anatemahia te fenua nei nō ’outou na ; e nā te mau ’āti Lamana, ’o tei ’ore i vi’ivi’i mai ia ’outou na, ’āre’a rā ’ua ’anatemahia rātou i te ’anatemara’a rahi, e tā’iri ia ’outou ē tae noa atu i te ha’amoura’a.</p></div><div class="verse-container"><p>4 ’E e tae vave mai te tau, ’ia ’ore ’outou e tātarahapa, e riro ïa tō ’outou fenua ’āi’a ia rātou ra ; ’e nā te Fatu te Atua e arata’i ’ē atu i te feiā parauti’a mai rotopū atu ia ’outou na.</p></div><div class="verse-container"><p>5 Inaha, ’ua riro tō ’outou mau taea’e te mau ’āti Lamana ’ei mea parauti’a a’e ia ’outou, ’e ’o rātou ho’i tā ’outou i au ’ore nō tā rātou ’ohipa vi’ivi’i ’e te ’anatemara’a i tae mai i ni’a i tō rātou ra mau ’iri ; ’e ’aita ho’i i mo’e ia rātou te fa’auera’a a te Fatu, ’o tei hōro’ahia mai i tō tātou ra hui tupuna—’o tei nā ’ō mai ē, ’ia rave rātou hō’ē noa iho vahine, ’e te mau vahine tāvini ra, ’eiaha roa ïa ’ia ravehia, ’e ’eiaha ato’a ho’i te mau ’ohipa tai’ata ’ia ravehia i rotopū ia rātou ra.</p></div><div class="verse-container"><p>6 ’E i teienei, tē ha’apa’o nei ā rātou i taua fa’auera’a ra ; nō reira, nō tō rātou fa’aro’o ’e te ha’apa’o maita’i i teie nei fa’auera’a, ’aita roa te Fatu te Atua e ha’amou ia rātou, e aroha mai rā ’oia ia rātou ; ’e tē vai ra te tau e riro mai rātou ’ei feiā ha’amaita’ihia.</p></div><div class="verse-container"><p>7 Inaha, ’ua here te mau tāne i tā rātou mau vahine, ’e ’ua here te mau vahine i tā rātou mau tāne ; ’e ’ua here tā rātou mau tāne ’e tā rātou mau vahine i tā rātou mau tamari’i ; ’e nō te mau ’ohipa ’ī’ino ho’i a tō rātou ra mau metua, i tupu ai tō rātou ti’aturi ’ore ’e te ’ino’ino ia ’outou ; nō reira, e aha atu ho’i tō ’outou maita’i i tō rātou i mua i te aro o Tei Hamani ia ’outou ?</p></div><div class="verse-container"><p>8 E tō’u mau taea’e ē, tē mata’u ra vau, ’ia ’ore ’outou ’ia tātarahapa i tā ’outou mau hara, e hau atu te ’uo’uo o tō rātou ’iri i tō ’outou, ’ia fa’ati’ahia ’outou e rātou ato’a i mua i te terōno o te Atua ra.</p></div><div class="verse-container"><p>9 Nō reira, e hōro’a atu vau i te hō’ē fa’auera’a ia ’outou na, ’o te parau ïa a te Atua, ’e ’eiaha roa ’outou e fa’a’ino fa’ahou ia rātou nō te huru ’ere’ere o tō rātou iri ; ’e ’eiaha ho’i ’outou e fa’a’ino fa’ahou ia rātou nō tā rātou ra mau ’ohipa vi’ivi’i ; ’ia ha’amana’o rā ’outou i tā ’outou iho mau ’ohipa vi’ivi’i, ’e ’ia ha’amana’o ho’i ē, nō tō rātou mau metua i tae mai ai tō rātou huru vi’ivi’i.</p></div><div class="verse-container"><p>10 Nō reira, ’ia ha’amana’o ’outou i tā ’outou mau tamari’i, ’e te ’oto rahi tā ’outou i fa’atupu i roto i tō rātou ’ā’au nō te hi’ora’a ha’apa’o ’ore tā ’outou i rave i mua ia rātou ; ’e ’oia ato’a, ’ia ha’amana’o ’outou ē, nā tā ’outou mau ’ohipa vi’ivi’i e ha’amou i tā ’outou mau tamari’i, ’e e ha’apu’ehia ïa tā rātou ra mau hara i ni’a i tō ’outou upo’o i te mahana hope’a ra.</p></div><div class="verse-container"><p>11 E tō’u mau taea’e ē, ’a fa’aro’o mai na i tā’u nei mau parau ; ’a fa’aaraara i te mau mana’o o tō ’outou na vārua ; ’a fa’a’āueue ia ’outou iho, ’e ’ia ara mai ’outou i te ta’oto o te pohe ra ; ’a tātara ia ’outou iho i te mau ’ati o hade ra, ’ia ’ore ’outou ’ia riro ’ei mau melahi nā te diabolo ra, ’a hurihia ai i raro i taua roto auahi ra ’e te gopheri, ’oia ho’i te pohe piti ra.</p></div><div class="verse-container"><p>12 ’E i teienei, ’ua parau vau, ’o Iakoba, e rave rahi atu ā mau mea i te mau ta’ata o Nephi ra, ma te fa’aara atu ia rātou i te ’ino nō te poreneia, ’e te ti’a’ā, ’e te mau huru hara ato’a ra, ma te fa’a’ite atu ho’i ia rātou i te mau utu’a ’ino rahi nō te reira.</p></div><div class="verse-container"><p>13 ’Aita e ti’a ’ia pāpa’ihia i ni’a iho i teie nei mau ’api te hānere o te tufa’a o te mau parau a teie nei mau ta’ata, ’o tē tupu noa ra i te rahi ; i ni’a rā i te mau ’api rarahi ra ’ua pāpa’ihia te mau mea e rave rahi i ravehia e rātou ra, tā rātou mau tama’i, e tā rātou mau mārōra’a, ’e te hau o tō rātou ra mau ari’i.</p></div><div class="verse-container"><p>14 ’Ua parauhia teie nei mau ’api, te mau ’api a Iakoba, ’e ’ua hāmanihia te reira e te rima o Nephi ra. ’E tē fa’aoti nei au i teie nei mau parau.</p></div>
            <nav>
                <div class="nav-prev"><a href="chapters/jacob_chapitre_2.html">Page précédente</a></div>
                <div class="nav-toc"><a href="../index.html">Retour à la table des matières</a></div>
                <div class="nav-next"><a href="chapters/jacob_chapitre_4.html">Page suivante</a></div>
            </nav>
        </div>
    </div>
</body>
</html>
