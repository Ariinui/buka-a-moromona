
<!DOCTYPE html>
<html lang="tah">
<head>
    <meta charset="UTF-8">
    <meta name="description" content="3 Ne Chapitre 14 - Te Buka a Moromona">
    <meta name="viewport" content="width=device-width, initial-scale=1.0">
    <title>3 Ne Chapitre 14</title>
    <link rel="stylesheet" href="../styles.css">
</head>
<body>
    <h1>TE BUKA A MOROMONA</h1>
    <h2>3 Ne Chapitre 14</h2>
    <div class="verse-container"><p>1 ’E i teienei, i muri a’era, ’ia fa’aoti a’era Iesu i te parau atu i teie mau parau, ’ua fāriu fa’ahou atu ra ’oia i te mau ta’ata, ’e ’ua parau fa’ahou atu ra tōna vaha ia rātou, i te nā-’ō-ra’a atu ē : ’Oia mau, ’oia mau, tē parau atu nei au ia ’outou na, ’eiaha e ha’avā atu, ’ia ’ore ’outou ’ia ha’avāhia mai.</p></div><div class="verse-container"><p>2 Nō te mea te ha’avāra’a tā ’outou e ha’avā atu ra, e ha’avāhia mai ïa ’outou ; ’e te fāito tā ’outou e fāito atu ra, e fāito-ato’a-hia mai ïa ia ’outou na.</p></div><div class="verse-container"><p>3 ’E nō te aha ho’i ’oe i hi’o ai i te pāpā’a iti i roto i te mata o tō ’oe ra taea’e, e ’aore ho’i ’oe i ’ite i te rā’au rahi i roto i tō ’oe iho mata ?</p></div><div class="verse-container"><p>4 E nāhea ho’i e ti’a ai ia ’oe ’ia parau atu i tō taea’e : Hō mai nā’u e ’īriti i te pāpā’a i roto i tō mata na—e inaha, e rā’au rahi ho’i tei roto i tō ’oe iho mata ?</p></div><div class="verse-container"><p>5 E tena nā mau ta’ata ha’avare ē, ’a ’īriti nā ’oe nā mua i te rā’au rahi i roto i tō ’oe iho mata ; ’ei reira ’oe e ’ite maita’i ai ’ia ’īriti i te pāpā’a iti i roto i te mata o tō taea’e.</p></div><div class="verse-container"><p>6 ’Eiaha te mea mo’a ’ia hōro’ahia atu nā te mau ’ūrī, ’eiaha ato’a tā ’outou mau poe ’ia paruhia atu nā te pua’a, ’e ’ia ta’ata’ahihia i raro a’e i tō rātou ’āvae, ’e ’a fāriu fa’ahou mai ai nō te hohoni ia ’outou.</p></div><div class="verse-container"><p>7 ’A ani, ’e e hōro’ahia mai tā ’outou ; ’a ’imi, ’e e ’itea ia ’outou ; ’a pātōtō, ’e e ’īritihia mai ia ’outou.</p></div><div class="verse-container"><p>8 Nō te mea te ta’ata ato’a ’o tē ani ra, e fāri’i ïa ; ’e ’o ’oia ’o tē ’imi ra, e ’itea ïa ; ’e ’o ’oia ’o tē pātōtō ra, e ’īritihia mai ïa.</p></div><div class="verse-container"><p>9 ’E ’o vai ïa ta’ata i roto ia ’outou na ’o tē hōro’a atu i te ’ōfa’i nā tāna tamaiti ’ia ani mai ’oia i te faraoa ?</p></div><div class="verse-container"><p>10 ’E ’aore rā ’ia ani mai ’oia i te i’a, e hōro’a atu ānei ’oia i te ’ōphī nāna ?</p></div><div class="verse-container"><p>11 ’E mai te mea e ti’a ia ’outou na, ’o tei riro na ’ei mea parauti’a ’ore, ’ia ’ite nāhea ’ia hōro’a i te mau tao’a aroha maita’i nā tā ’outou mau tamari’i, e aha atu ïa te rahira’a o te mau tao’a aroha maita’i tā tō ’outou Metua i te ao ra e ti’a ’ia hōro’a atu nā te feiā i ani atu iāna ra ?</p></div><div class="verse-container"><p>12 Nō reira, te mau mea ato’a tā ’outou i hina’aro i te mau ta’ata ’ia nā reira mai ia ’outou ra, ’a nā reira ato’a atu ïa ’outou ia rātou, ’o te ture teie ’e te mau peropheta.</p></div><div class="verse-container"><p>13 ’A tomo nā te ’ūputa piriha’o ; e mea ’ā’ano ho’i te ’ūputa, ’e e mea rarahi te ’ē’a e tae atu ai i te pohe ; ’e e rave rahi tē tomo atu nā reira.</p></div><div class="verse-container"><p>14 Nō te mea e mea piriha’o te ’ūputa, ’e e mea oaoa ho’i te ’ē’a e tae atu ai i te ora, e mea iti ho’i ïa te feiā i ’ite atu i te reira.</p></div><div class="verse-container"><p>15 ’A ara i te mau peropheta ha’avare, ’o tē haere mai ia ’outou ma te huru o te māmoe ra, ’āre’a rā i roto ra, e luko taehae ïa.</p></div><div class="verse-container"><p>16 E ’ite ho’i ’outou ia rātou nā roto i tō rātou mau hotu ; e pāfa’i mai ānei te ta’ata i te vine nō ni’a mai i te tātarāmoa, ’e te suke nō ni’a mai i te mōtu’u ?</p></div><div class="verse-container"><p>17 ’Oia ato’a e fa’ahotu mai te tumu rā’au maita’i tāta’itahi i te hotu maita’i, ’āre’a rā te tumu rā’au ’ino ra e fa’ahotu mai ïa i te hotu ’ino.</p></div><div class="verse-container"><p>18 E ’ore ho’i e ti’a i te tumu rā’au maita’i ’ia fa’ahotu mai i te hotu ’ino, e ’ore ato’a ho’i e ti’a i te tumu rā’au ’ino ’ia fa’ahotu mai i te hotu maita’i.</p></div><div class="verse-container"><p>19 Te mau tumu rā’au ato’a ’o tē ore e fa’ahotu mai i te hotu maita’i ra, e tāpūhia ïa i raro ’e e hurihia i roto i te auahi.</p></div><div class="verse-container"><p>20 Nō reira, nā roto i tō rātou mau hotu e ’ite ai ’outou ia rātou.</p></div><div class="verse-container"><p>21 ’Aita te mau ta’ata ato’a ’o tē parau mai iā’u ē : E te Fatu, e te Fatu, e ō i roto i te bāsileia o te ao ra ; ’o te ta’ata rā i ha’apa’o i te hina’aro o tō’u Metua i te ao ra.</p></div><div class="verse-container"><p>22 E rave rahi tē parau mai iā’u ’ia tae i taua mahana ra : E te Fatu, e te Fatu, ’aore ānei mātou i tohu nā roto i tō ’oe na i’oa, ’e i ti’avaru i te mau diabolo nā roto i tō ’oe na i’oa, ’e i rave i te mau ’ohipa māere e rave rahi nā roto i tō ’oe na i’oa ?</p></div><div class="verse-container"><p>23 ’E i reira vau e parau atu ai ia rātou : ’Aita roa vau i ’ite ia ’outou ; ’a haere ’ē atu ’outou, ’outou ’o tei rave i te mau ’ohipa ’ī’ino.</p></div><div class="verse-container"><p>24 Nō reira, ’o ’oia ’o tē fa’aro’o mai i tā’u nei mau parau ’e ’o tē ha’apa’o i te reira, e fa’aau ïa vau iāna i te hō’ē ta’ata pa’ari, ’o tei fa’ati’a i tōna fare i ni’a i te papa—</p></div><div class="verse-container"><p>25 ’E ’ua ma’iri ihora te ua, ’e ’ua tahe ihora te mau pape pu’e, ’e ’ua tupu ihora te mata’i, ’e ’ua tae ihora i ni’a iho i taua fare ra ; ’e ’aore roa te reira i topa, nō te mea ’ua patuhia i ni’a iho i te papa.</p></div><div class="verse-container"><p>26 ’E te feiā ato’a ’o tei fa’aro’o mai i tā’u nei mau parau e ’aore i ha’apa’o i te reira, e fa’aau ïa vau iāna i te hō’ē ta’ata ma’ama’a, ’o tei fa’ati’a i tōna fare i ni’a i te one—</p></div><div class="verse-container"><p>27 ’E ’ua ma’iri ihora te ua, ’e ’ua tahe ihora te pape pu’e, ’e ’ua tupu ihora te mata’i, ’e ’ua tae ihora i ni’a iho i taua fare ra ; ’e ’ua topa ihora te reira, ’e e mea huru rahi tōna topara’a.</p></div>
    <nav>
        <a href="chapters/3_ne_chapitre_13.html">Page précédente</a> | 
        <a href="../index.html">Retour à la table des matières</a>
        <a href="chapters/3_ne_chapitre_15.html">Page suivante</a> | 
    </nav>
</body>
</html>
