<!DOCTYPE html>
<html lang="tah">
<head>
  <meta charset="UTF-8">
  <meta name="description" content="Chapitre 30 de Te Buka a Alamate Tamaiti a Alama">
  <meta name="viewport" content="width=device-width, initial-scale=1.0">
  <title>Te Buka a Alamate Tamaiti a Alama - Chapitre 30</title>
  <style>
body { font-family: "Georgia", serif; margin: 40px; line-height: 1.6; color: #333; background-color: #f8f9fa; }
h1, h2 { color: #1a3c6c; }
h1 { font-size: 2.2em; text-align: center; margin-bottom: 10px; }
h2 { font-size: 1.8em; margin-bottom: 15px; }
#toc { background-color: #fff; padding: 20px; border-radius: 8px; border: 1px solid #d1d8e0; box-shadow: 0 2px 5px rgba(0,0,0,0.1); max-width: 600px; margin: 20px auto; position: sticky; top: 20px; z-index: 100; }
#toc h1 { font-size: 1.6em; margin-bottom: 15px; text-align: left; }
#toc details { margin-bottom: 10px; }
#toc summary { cursor: pointer; padding: 8px; font-weight: 500; color: #2b6cb0; transition: color 0.3s ease; list-style: none; position: relative; }
#toc summary:hover { color: #1a4971; }
#toc summary::before { content: "\25B6"; display: inline-block; margin-right: 8px; font-size: 0.9em; transition: transform 0.3s ease; }
#toc details[open] summary::before { transform: rotate(90deg); }
#toc ul { list-style-type: none; padding-left: 20px; margin-top: 5px; }
#toc li { margin-bottom: 8px; }
#toc a { text-decoration: none; color: #2b6cb0; transition: color 0.3s ease; }
#toc a:hover { color: #1a4971; text-decoration: underline; }
.toc-item::before { content: "\2022"; color: #2b6cb0; margin-right: 8px; }
.verse { margin-bottom: 12px; font-size: 1em; }
.introduction { margin-bottom: 20px; font-style: italic; color: #555; }
.nav-container { margin-top: 20px; display: flex; justify-content: space-between; align-items: center; }
.nav-prev, .nav-toc, .nav-next { flex: 1; text-align: center; }
.nav-prev { text-align: left; }
.nav-next { text-align: right; }
.nav-prev a, .nav-toc a, .nav-next a { color: #2b6cb0; text-decoration: none; font-size: 1em; transition: color 0.3s ease; }
.nav-prev a:hover, .nav-toc a:hover, .nav-next a:hover { color: #1a4971; text-decoration: underline; }
@media (max-width: 600px) {
  #toc { position: static; max-width: 100%; }
  body { margin: 20px; }
  h1 { font-size: 1.8em; }
  h2 { font-size: 1.5em; }
  #toc h1 { font-size: 1.4em; }
  .nav-container { margin-top: 15px; flex-direction: column; gap: 10px; }
  .nav-prev, .nav-toc, .nav-next { text-align: left; flex: none; }
}
  </style>
</head>
<body>
  <header>
    <h1>TE BUKA A MOROMONA</h1>
    <h2>Te Buka a Alamate Tamaiti a Alama - Chapitre 30</h2>
  </header>
  <section id="alma_chapitre_30" aria-label="Chapitre 30">
    <p class="verse">1 Inaha, i teie nei, i muri a’era, i muri iho i tō te mau ta’ata o Amona pārahira’a i te fenua ra nō Ieresona, ’oia ïa, i muri iho i tō te mau ’āti Lamana ti’avarura’ahia i rāpae i te fenua, ’e te tanura’ahia tō rātou feiā pohe ’e te mau ta’ata o te fenua ra—</p>
    <p class="verse">2 ’Aita ho’i i ti’a ’ia tai’ohia tō rātou feiā pohe nō te rahi ; ’e ’aita ato’a ho’i tō te mau ’āti Nephi feiā pohe i tai’ohia—’e i muri a’era, ’ia oti a’era tā rātou tanura’a i tō rātou feiā pohe ra, ’e i muri iho i te mau mahana nō te ha’apaera’a mā’a, ’e nō te ’oto, ’e nō te pure, (’o te ’ahuru ma ono ïa o te matahiti nō te fa’aterera’a a te mau ha’avā i ni’a iho i te mau ta’ata o Nephi) ’ua tupu tāmau ihora te hau i ni’a i te fenua tā’āto’a.</p>
    <p class="verse">3 ’Oia ïa, ’ua ha’apa’o māite ihora te mau ta’ata i te mau fa’auera’a a te Fatu ; ’e ’ua ha’apa’o māite rātou i te mau ’ōro’a a te Atua, mai te au i te ture a Mose ra ; ’ua ha’api’ihia ho’i rātou ’ia ha’apa’o i te ture a Mose ē tae noa atu ’ua fa’ati’ahia te reira.</p>
    <p class="verse">4 ’E ’aita atu ra e pe’ape’a i tupu i rotopū i te mau ta’ata nō te hō’ē ’ahuru ’e ma ono matahiti nō te fa’aterera’a a te mau ha’avā i ni’a iho i te mau ta’ata o Nephi.</p>
    <p class="verse">5 ’E i muri a’era, ’ia tae a’era i te ha’amatara’a nō te ’ahuru ’e ma hitu matahiti nō te fa’aterera’a a te mau ha’avā, ’ua vai tāmau noa te hau.</p>
    <p class="verse">6 ’E i muri a’era, i te pae hope’a nō te ’ahuru ’e ma hitu matahiti, ’ua tae mai te hō’ē ta’ata i te fenua ra nō Zarahemela, ’e e Aneti-Mesia ho’i ’oia, ’e ’ua ha’amata ihora ’oia i te a’o atu i te mau ta’ata ma te pāto’i atu i te mau parau tohu i parauhia e te mau peropheta, nō ni’a i te taera’a mai o te Mesia.</p>
    <p class="verse">7 I teienei, ’aita roa e ture nō ni’a i te huru o te fa’aro’o o te hō’ē ta’ata ; ’e e mea au ’ore ho’i i te mau fa’auera’a a te Atua ’ia vai te hō’ē noa atu ture tei fa’atupu i te au-ore-ra’a i rotopū i te mau ta’ata.</p>
    <p class="verse">8 Tē nā ’ō mai ra ho’i te mau pāpa’ira’a mo’a : ’A fa’ata’a na ’outou i teie nei mahana i tā ’outou e ha’amori.</p>
    <p class="verse">9 I teienei, mai te mea e hina’aro te hō’ē ta’ata ’ia ha’amori i te Atua, e ti’a ïa iāna ; ’oia ïa, mai te mea ē ’ua ti’aturi ’oia i te Atua, e ti’a ato’a ïa iāna ’ia ha’amori iāna ; ’āre’a rā mai te mea ē ’aita ’oia e ti’aturi atu iāna, ’aita ïa e ture nō te fa’autu’a iāna.</p>
    <p class="verse">10 ’Ia taparahi rā ’oia i te hō’ē ta’ata, ’ua fa’autu’ahia ïa ’oia i te utu’a pohe ; ’e ’ia rave huna noa ’oia, ’ua fa’autu’a-ato’a-hia ïa ’oia ; ’e ’ia ’eiā ’oia, ’ua fa’autu’a-ato’a-hia ïa ’oia ; ’e ’ia fa’aturi ’oia, ’ua fa’autu’a-ato’a-hia ïa ’oia ; ’oia ïa, nō teie mau ’ohipa ’ī’ino ato’a ’ua fa’autu’ahia rātou.</p>
    <p class="verse">11 Nō te mea tē vai ra iho ā te hō’ē ture ’ia fa’autu’ahia te mau ta’ata mai tei au i tā rātou mau hara. ’Āre’a rā, ’aita e ture nō te fa’ahapa i te ta’ata nō ni’a i tōna ti’aturira’a ; ’e nō reira, ’ua fa’autu’ahia te ta’ata nō te mau hara ana’e tāna i rave ; nō reira ’ua ’aifāito te mau ta’ata ato’a i mua i te ture.</p>
    <p class="verse">12 ’E ’ua ha’amata ihora teie Aneti-Mesia, ’o Korihora te i’oa, (’aore ho’i tā te ture e fa’ahapara’a iāna) i te a’o atu i te mau ta’ata ’e ’aita e Mesia. ’E ’ua a’o atu ’oia mai teie te huru, i te nā-’ō-ra’a ē :</p>
    <p class="verse">13 ’Auē ho’i ’outou ’o tei tāpe’ahia i raro a’e i te ti’aturira’a ma’ama’a ’e te faufa’a ’ore, nō te aha ho’i ’outou i fa’azugo ai ia ’outou iho i terā ra mau mea ma’ama’a ? Nō te aha ho’i ’outou i tīa’i noa ai i te Mesia ? ’Aita roa ho’i e ti’a i te hō’ē ta’ata ’ia ’ite i te hō’ē mea e tupu i mua nei.</p>
    <p class="verse">14 Inaha, teie mau mea tā ’outou e mana’o nei e mau parau tohu, ’e tā ’outou ho’i e parau nei e mea hōro’ahia mai nō ’ō mai i te mau peropheta mo’a, inaha, e mau peu tumu ma’ama’a te reira nā tō ’outou mau metua.</p>
    <p class="verse">15 E mea nāhea ’outou i ’ite ai ē, e parau mau te reira ? Inaha, ’aita roa e ti’a ia ’outou ’ia māramarama i te mau mea ’o tei ’ore i ’ite-mata-hia e ’outou ; nō reira ’aita roa e ti’a ia ’outou ’ia ’ite ē, tē vai ra te Mesia.</p>
    <p class="verse">16 Tē hi’o ātea noa na ’outou ma te parau ē, tē ’ite ra ’outou i te ha’amatarara’a nō tā ’outou ra mau hara. Inaha rā, e mana’o te reira nō te hō’ē ferurira’a ma’ama’a ; ’e teie mana’o ma’ama’a ra nō te mau peu tumu ïa a tō ’outou mau metua, ’o tei arata’i ia ’outou ’ia ti’aturi i te mau mea ha’avare.</p>
    <p class="verse">17 ’E ’ua rahi atu ā ho’i te mau mea mai te reira te huru ’o tāna i parau atu ia rātou, ma te fa’a’ite atu ia rātou ē ’aita roa e tāra’ehara nō tā te ta’ata nei mau hara, tē manuia ra rā te ta’ata tāta’itahi mai te au i tāna ha’apa’ora’a i tā te tino i teie nei orara’a ; nō reira te manuia ra te ta’ata tāta’itahi mai te au i tōna ’aravihi, ’e tē riro noa ra te rē i te ta’ata i tei au i tōna ra pūai ; ’e te mau mea ato’a tā te ta’ata i rave e’ita ïa i te hara.</p>
    <p class="verse">18 ’E ’ua nā reira atu ra ’oia i te a’o atu ia rātou, i te arata’i-’ē-ra’a atu i te ’ā’au o te mau ta’ata e rave rahi, ’e nā te reira i fa’ateitei i tō rātou upo’o i roto i tā rātou mau ’ohipa ’ī’ino ; ’oia ïa, i te arata’i ’ē atu i te mau vahine e rave rahi, ’e te mau tāne ato’a ho’i, ’ia tai’ata—ma te parau ia rātou ē, ’ia pohe ana’e te ta’ata, ’o te hope’a iho ā ïa i reira.</p>
    <p class="verse">19 I teienei, ’ua haere ato’a atu teie nei ta’ata i te fenua ra nō Ieresona, nō te a’o atu i teie mau mea i rotopū i te mau ta’ata o Amona, e mau ta’ata ho’i rātou i te mātāmua ra nō te mau ’āti Lamana.</p>
    <p class="verse">20 Inaha rā, ’ua hau tō rātou ’aravihi i tō te mau ta’ata e rave rahi o tē mau ’āti Nephi ; ’ua rave ihora ho’i rātou iāna, ’e ’ua ru’uru’u ihora, ’e ’ua ’āfa’i atu ra iāna i mua ia Amona, te tahu’a rahi i ni’a i taua mau ta’ata ra.</p>
    <p class="verse">21 ’E i muri a’era, ’ua fa’aue atu ra ’oia ’ia hōpoi-’ē-hia ’oia i rāpae i te fenua. ’E ’ua tae mai ra ’oia i te fenua ra nō Gideona, ’e ’ua ha’amata ihora ho’i ’oia i te a’o ato’a atu ia rātou ; ’e ’aita ’oia i manuia rahi i reira, nō te mea ’ua ravehia ’oia ’e ’ua ru’uru’uhia ’e ’ua ’āfa’ihia i mua i te tahu’a rahi ’e te ha’avā rahi ato’a i ni’a iho i te fenua.</p>
    <p class="verse">22 ’E i muri a’era, ’ua parau atu ra te tahu’a rahi iāna : Nō te aha ’oe i haere noa ai ma te ha’api’o i te mau haere’a o te Fatu ? Nō te aha ho’i ’oe i ha’api’i ai i teie nei feiā ē, ’aita e Mesia, ’ia fa’a’orehia tō rātou ’oa’oa ? Nō te aha ’oe i pāto’i atu ai i te mau parau tohu ato’a a te mau peropheta mo’a ra ?</p>
    <p class="verse">23 I teienei, te i’oa o taua tahu’a rahi ra, ’o Gidona ïa. ’E ’ua nā ’ō mai ra Korihora iāna : Nō te mea ’aita vau e ha’api’i ra i te mau peu tumu ma’ama’a a tō ’outou mau metua, ’e nō te mea ho’i ’aita vau i ha’api’i i teie nei feiā ’ia tāpe’a rātou ia rātou iho i raro a’e i te mau ’ōro’a ’e te ’ohipa ma’ama’a i tu’uhia mai e te mau tahu’a tahito, nō te haru i te mana ’e te ha’amanara’a i ni’a iho ia rātou ra, nō te tāpe’a noa ia rātou i roto i te pōiri, ’ia ’ore rātou ’ia fa’ateitei i tō rātou upo’o i ni’a, ’ia ’umehia rā rātou i raro ’ia au i tā ’oe nā mau parau.</p>
    <p class="verse">24 Tē parau na ’outou ē, e feiā ti’amā teie. Inaha, tē parau atu nei au ē, tei roto rātou i te fa’atītīra’a. Tē parau na ’outou ē, e parau mau ana’e taua mau parau tohu tahito ra. Inaha, tē parau atu nei au ē, ’aita ’outou i ’ite e parau mau te reira.</p>
    <p class="verse">25 Tē parau na ’outou ē, e feiā hara ’e e feiā hi’a teie, nō te hara a te hō’ē metua. Inaha, tē parau atu nei au ē, ’aita a te tamari’i e hara nō tōna ra nā metua.</p>
    <p class="verse">26 ’E tē parau ato’a na ’outou ē, e tae mai te Mesia. Inaha rā, tē parau atu nei au ē, ’aita ’outou i ’ite ē tē vai ra te Mesia. ’E tē parau ato’a na ’outou ē, e taparahihia ’oia nō te mau hara a tō te ao nei—</p>
    <p class="verse">27 ’E tē nā reira ra ’outou i te arata’i ’ē atu i teie nei feiā ’ia pe’e atu i te mau peu tumu ma’ama’a a tō ’outou mau metua, ’e mai te au ho’i i tō ’outou na mau hina’aro ; ’e tē tāpe’a ra ’outou ia rātou i raro ē tae roa ho’i i te fa’atītīra’a, ’ia ti’a ia ’outou ’ia fāna’o i te orara’a fa’ahiahia nā roto i te mau ’ohipa a tō rātou mau rima, ’ia ’ore ’ia ti’a ia rātou ’ia hi’o i ni’a ma te mata’u ’ore, ’e ’ia ’ore ho’i rātou ’ia fa’ati’ahia ’ia fāri’i i tō rātou ti’amāra’a ’e te mau mea e maita’i ai rātou.</p>
    <p class="verse">28 ’Oia ïa, ’ua mata’u ho’i rātou ’ia rave i tā rātou iho, ’o te ’ino’ino mai tō rātou mau tahu’a ia rātou, ’e ’o te fa’ateimaha mai ia rātou i te zugo mai tei au i tō rātou ra mau hina’aro, ’e ’ua aratō ia rātou ’ia ti’aturi ē, nā roto i tā rātou mau peu tumu ’e tā rātou mau moemoeā ’e tā rātou mau parau faufa’a ’ore ’e tā rātou mau ’ōrama ’e tā rātou mau fa’ahuara’a i te mau parau ’aro, e māheaitu ïa ia rātou, mai te mea ē ’aita rātou i rave mai te au i tā rātou mau parau, te tahi atu mea ora tei mana’ohia e rātou ē, ’o te Atua—’oia ho’i te hō’ē mea ora rahi tei ’ore i hi’ohia ’e tei ’ore ato’a i ’iteahia, ’o tei ’ore i vai na ’e tē ’ore ho’i e vai ē a muri noa atu.</p>
    <p class="verse">29 I teienei, ’ia ’ite a’era te tahu’a rahi ’e te ha’avā rahi i te ’eta’eta o tōna ra ’ā’au, ’oia ïa, i tō rātou ’itera’a ē, ’ua fa’a’ino ’oia i te Atua, ’aita atu ra rātou i pāhono atu i tāna ra mau parau ; ’ua fa’aue atu ra rā rātou ia ru’uru’uhia ’oia ; ’e ’ua tu’u atu ra rātou iāna i te rima o te feiā tōro’a, ’e ’ua hōpoi atu ra iāna i te fenua ra nō Zarahemela, ’ia ’āfa’ihia ’oia i mua ia Alama, ’e te ha’avā rahi, ’oia ho’i te tāvana i ni’a i te fenua ato’a ra.</p>
    <p class="verse">30 ’E i muri a’era, ’ua ’āfa’ihia ’oia i mua i te aro o Alama ’e te ha’avā rahi, ’ua tāmau noa ihora ’oia i tāna huru parau mai tei parauhia e ana i te fenua ra nō Gideona ; ’oia ïa, ’ua tāmau noa ’oia i te fa’a’ino i te Atua.</p>
    <p class="verse">31 ’E ’ua fa’ahiti ihora ’oia i te mau parau pūai rahi i mua ia Alama, ’e ’ua fa’a’ino i te mau tahu’a ’e te mau ’orometua ; ma te pari ha’avare ia rātou ē tē arata’i ’ē ra rātou i te mau ta’ata ’ia pe’e atu i te mau peu tumu ma’ama’a a tō rātou mau metua, ’ia fāna’o rātou i te orara’a fa’ahiahia nā roto i te mau ’ohipa a te mau ta’ata.</p>
    <p class="verse">32 I teienei, ’ua parau atu ra Alama iāna : Tē ’ite na ’oe ē, ’aita roa mātou i tītau ’ia fāna’o i te orara’a fa’ahiahia nā roto i te mau ’ohipa a teie mau ta’ata ; inaha ho’i, i rave na vau i te ’ohipa i tō’u iho rima nō te tauturu iā’u iho mai te ha’amatara’a mai ā o te fa’aterera’a a te mau ha’avā ē tae roa mai i teienei, noa atu ā ho’i te rahi o tō’u mau tere nā te fenua ē ’ati noa a’e, nō te a’o atu i te parau a te Atua i tō’u ra mau ta’ata.</p>
    <p class="verse">33 ’E noa atu ā te rahi o te ’ohipa tā’u i rave i roto i te ’ēkālesia, ’aita roa vau i fāri’i i te hō’ē senine iti nō te ’ohipa tā’u i rave ; ’e ’aita ato’a ho’i te hō’ē a’e o tō’u ra mau taea’e, maori rā i ni’a i te pārahira’a ha’avāra’a ; ’e ’ua ’aufauhia mātou nō te reira mai te au i te ture nō tō mātou taime.</p>
    <p class="verse">34 ’E i teienei, ’aita mātou i fāri’i i te hō’ē a’e mea nō tā mātou mau ’ohipa i roto te ’ēkālesia, e aha ïa tā mātou faufa’a ia ’ohipa mātou i roto i te ’ēkālesia, maori rā ’ia fa’a’ite atu i te parau mau, ’ia roa’a ia mātou te ’oa’oa i roto i te ’oa’oa o tō mātou mau taea’e ?</p>
    <p class="verse">35 ’E nō te aha ho’i ’oe i parau ai ē, tē a’o nei mātou i teie nei feiā ’ia roa’a te faufa’a ia mātou, ’e ’ua ’ite ho’i ’oe iho na ē, ’aita roa mātou e fāri’i nei i te faufa’a ? ’E i teienei, tē ti’aturi ra ānei ’oe ē, ’ua ha’avare mātou i teie nei feiā i tupu ai te ’oa’oa i roto i tō rātou ’ā’au ?</p>
    <p class="verse">36 ’E ’ua pāhono mai ra Korihora iāna, ’Oia ïa.</p>
    <p class="verse">37 ’E ’ua parau atu ra Alama iāna : Tē ti’aturi ra ānei ’oe ē, tē vai ra te Atua ?</p>
    <p class="verse">38 ’E ’ua parau mai ra ’oia, ’Aita roa.</p>
    <p class="verse">39 I teienei, ’ua parau atu ra Alama iāna : E huna fa’ahou ānei ’oe ē tē vai ra te Atua, ’e e huna ato’a ānei ’oe ē tē vai ra te Mesia ? Inaha ho’i, tē parau atu nei au ia ’oe na ē, ’ua ’ite au ē tē vai ra te Atua, ’e e tae mai ho’i te Mesia.</p>
    <p class="verse">40 ’E i teienei, e aha ho’i tā ’oe parau fa’a’ite pāpū ē ’aita e Atua, ’e ’aore rā ’aita te Mesia e tae mai ? Tē parau atu nei au ia ’oe na ē, ’aita roa ïa tā ’oe, maori rā ’o tā ’oe ana’e iho parau.</p>
    <p class="verse">41 Inaha rā ho’i, ’ua riro te mau mea ato’a ’ei ’itera’a pāpū nō’u ē, e parau mau teie mau mea ; ’e ’ua riro ato’a te mau mea ato’a ’ei fa’a’itera’a pāpū ia ’oe ē, e parau mau iho ā ïa ; e huna ānei ’oe i te reira mau mea ? Tē ti’aturi ra ānei ’oe ē, e parau mau teie mau mea ?</p>
    <p class="verse">42 Inaha, ’ua ’ite au ē, tē ti’aturi nei ’oe, ’āre’a rā tei roto ia ’oe na te vārua ha’avare, ’e ’ua tute ’ē atu ’oe i te Vārua o te Atua ’ia ’ore tōna e vāhi i roto ia ’oe na ; ’āre’a rā e mana tō te diabolo i ni’a ia ’oe na, ’e tē arata’i noa ra ’oia ia ’oe na i terā vāhi ’e i terā vāhi, ma te fa’a’ohipa i te tahi mau rāve’a ’ē ’ia ti’a iāna ’ia ha’amou i te mau tamari’i a te Atua.</p>
    <p class="verse">43 ’E i teienei ’ua nā ’ō mai ra Korihora ia Alama : Mai te mea e fa’a’ite mai ’oe i te hō’ē tāpa’o iā’u, ’ia ’ite mau vau ē, tē vai ra te Atua, ’oia ïa, ’a fa’a’ite mai iā’u ē e mana tōna, ’ei reira e ti’aturi ïa vau i te parau mau nō tā ’oe ra mau parau.</p>
    <p class="verse">44 ’Āre’a rā ’ua parau atu ra Alama iāna : ’Ua nava’i tā ’oe mau tāpa’o i ’ite ; e aha ïa ’oe e ’a’a ai i tō ’oe ra Atua ? E parau ānei ’oe ē, ’a fa’a’ite mai i te tāpa’o iā’u, ’e tei ia ’oe na ho’i te fa’a’itera’a pāpū a tō ’oe mau taea’e pā’āto’a, e tā te mau peropheta mo’a ato’a ho’i ? ’Ua tu’uhia mai te mau pāpa’ira’a mo’a i mua ia ’oe na, ’oia ïa, ’e te fa’a’ite māite nei te mau mea ato’a ē, tē vai ra te Atua ; ’oia ïa, ’e te fenua ato’a, ’e te mau mea ato’a i ni’a iho i te reira, ’oia ïa, ’e tōna fa’a’ohura’a ; ’oia ïa, ’e te mau palaneta ato’a i tō rātou iho fa’aohura’a nā ni’a i tō rātou ’ē’a i ha’apa’ohia ra, tē fa’a’ite mai nei teie mau mea ē tē vai ra Tei Hamani i te mau mea ato’a ra.</p>
    <p class="verse">45 ’E noa atu i te reira tē hāhaere noa nei ’oe nō te arata’i ’ē atu i te ’ā’au o teie nei feiā, ma te parau atu ia rātou ē, ’aita e Atua ? ’E i teienei, e pāto’i noa ānei ’oe i teie mau fa’a’itera’a pāpū ? ’E ’ua parau mai ra ’oia : ’Oia ïa, e pāto’i ho’i au, maori rā ’ia fa’a’ite mai ’oe i te hō’ē tāpa’o iā’u nei.</p>
    <p class="verse">46 ’E i teienei, i muri a’era, ’ua parau atu ra Alama iāna : Inaha, tē ’oto nei au nō te ’eta’eta rahi o tō ’oe nā ’ā’au, ’oia ïa, nō te mea te pāto’i atu nei ’oe i te vārua nō te parau mau, ’ia ha’amouhia tō ’oe ra vārua.</p>
    <p class="verse">47 Inaha rā, e mea maita’i a’e ’ia ha’amouhia tō ’oe na vārua, i te riro ’oe ’ei rāve’a nō te arata’i ’ē atu i te mau vārua e rave rahi i raro i te pohe, nā roto i tā ’oe parau ha’avare ’e tā ’oe mau parau tāvaimanino ; nō reira, ’ia huna fa’ahou ā ’oe na, inaha, e tā’iri te Atua ia ’oe ’ia vāvāhia, ’e ’ia ’ore ho’i ’oe e hāmama fa’ahou i tō ’oe vaha, ’e ’ia ’ore ho’i ’oe ’ia ha’avare fa’ahou i teie nei feiā.</p>
    <p class="verse">48 I teienei, ’ua parau mai ra Korihora iāna : ’Aita vau i huna ē tē vai nei te Atua, ’aita rā vau e ti’aturi nei ē tē vai ra te Atua ; ’e te parau ato’a nei ho’i au ē, ’aita ato’a ho’i ’oe i ’ite ē, tē vai ra te Atua ; ’e ’ia ’ore ’oe ’ia fa’a’ite mai i te hō’ē tāpa’o iā’u, e’ita roa ïa vau e ti’aturi.</p>
    <p class="verse">49 I teienei, ’ua nā ’ō atu ra Alama iāna : ’O teie tā’u e fa’a’ite atu ia ’oe na ’ei tāpa’o, e tā’iri-vāvā-hia ’oe, mai tā’u i parau a’enei, ’e tē parau atu nei au ia ’oe, ’e nā roto i te i’oa o te Atua, e tā’iri-vāvā-hia ’oe, ’e e’ita roa ’oe e paraparau fa’ahou.</p>
    <p class="verse">50 I teienei, ’ia oti a’era tā Alama paraura’a i teie mau parau, ’ua tā’iri-vāvā-hia ihora Korihora, ’e ’aita atu ra i ti’a iāna ’ia paraparau, mai tā Alama i parau ra.</p>
    <p class="verse">51 ’E i teienei, ’ia ’ite a’era te ha’avā rahi i te reira, ’ua fa’atoro atu ra ’oia i tōna rima ’e ’ua pāpa’i ihora ia Korihora, i te nā-’ō-ra’a atu ē : ’Ua ti’aturi ānei ’oe i teienei i te mana o te Atua ? ’O vai tā ’oe i hina’aro ia Alama ’ia fa’a’ite atu i tāna ra tāpa’o ? ’Ua hina’aro ānei ’oe ia ha’amāuiui ’oia ia vetahi ’ē atu, nā roto i te fa’a’itera’a atu i te tāpa’o ia ’oe na ? Inaha, ’ua fa’a’ite iho nei ’oia i te tāpa’o ia ’oe na ; ’e i teienei, e ti’a ānei ia ’oe ’ia pāto’i noa mai ā ?</p>
    <p class="verse">52 ’E ’ua fa’atoro atu ra Korihora i tōna rima ’e ’ua pāpa’i ihora, i te nā-’ō-ra’a mai ē : Tē ’ite nei au ē, ’ua vāvāhia vau, ’e ’aita roa ho’i e ti’a iā’u ’ia paraparau ; ’e ’ua ’ite ho’i au ē, ’aita roa e mea, maori rā ’o te mana o te Atua tei fa’atupu i te reira i ni’a iā’u nei ; ’oia ïa, ’e ’ua ite noa ato’a na vau ē, tē vai ra te Atua.</p>
    <p class="verse">53 Inaha rā, i ha’avare na te diabolo iā’u nei ; ’e i fā mai na ho’i ’oia iā’u nei mai te hōho’a o te hō’ē melahi, ma te parau mai iā’u ē : ’A haere ’e ’a fa’afāriu mai i teie nei feiā, ’ua haere na rātou pā’āto’a nā te ’ē’a ’ē i te hō’ē Atua ’itea-’ore-hia. ’E ’ua parau mai ho’i ’oia iā’u : ’Aita e Atua ; ’oia ïa, ’e ’ua ha’api’i mai ’oia iā’u i tā’u e parau atu. ’E ’ua ha’api’i atu vau i tāna ra mau parau ; ’e ’ua ha’api’i atu ho’i au i taua mau parau ra nō te mea e mea auhia te reira e te mana’o pae tino nei ; ’e ’ua ha’api’i atu vau ia rātou, ē tae noa atu ’ua manuia roa vau, ’e nō reira ’ua ti’aturi māite ho’i au i te reira ’ei parau mau ; ’e teie te tumu ’ua pāto’i au i te parau mau, ē tae roa atu ’ua fa’atae mai au i teie ’anatemara’a rahi i ni’a iho iā’u nei.</p>
    <p class="verse">54 I teienei, ’ia oti a’era tāna paraura’a i te reira, ’ua tītau māite mai ra ’oia ia Alama ’ia pure i te Atua, ’ia rave-’ē-hia atu te ’anatemara’a mai ni’a atu iāna.</p>
    <p class="verse">55 ’Āre’a rā ’ua parau atu ra Alama iāna : Mai te mea e rave-’ē-hia teie ’anatemara’a mai ni’a atu ia ’oe, e riro ’oe i te arata’i ’ē fa’ahou atu i te ’ā’au o teie nei feiā ; nō reira, ’ia vai noa te reira i ni’a iho ia ’oe na mai tā te Fatu e hina’aro.</p>
    <p class="verse">56 ’E i muri a’era, ’aita te ’anatemara’a i rave-’ē-hia atu mai ni’a atu ia Korihora ; ’ua ti’avaruhia atu rā ’oia, ’e ’ua hāhaere noa ihora ’oia i terā fare ’e i terā fare i te tāparura’a i te mā’a nāna.</p>
    <p class="verse">57 I teienei, ’ua purara ’oi’oi atu ra te parau nō ni’a i te mau mea i tupu i ni’a iho ia Korihora i te fenua ē ’ati noa a’e ; ’oia ïa, ’ua fa’ataehia atu ra te parau poro’i e te ha’avā rahi i te mau ta’ata ato’a o te fenua, i te fa’a’itera’a atu ia rātou ’o tei ti’aturi i te mau parau a Korihora ’ia rū rātou i te tātarahapa, ’o te tae ato’a mai te reira mau ha’avāra’a i ni’a iho ia rātou.</p>
    <p class="verse">58 ’E i muri a’era, ’ua ’ite pāpū ihora rātou pā’āto’a i te mau ’ohipa ’ī’ino a Korihora ; nō reira ’ua fa’afāriu-fa’ahou-hia mai rātou pā’āto’a i te Fatu, ’e nā te reira i fa’ahope i te mau ’ohipa ’ī’ino a Korihora. ’E ’ua hāhaere noa ihora Korihora i terā fare ’e i terā fare i te tāparura’a i te mā’a nāna.</p>
    <p class="verse">59 ’E i muri a’era, ’a hāhaere noa ai ’oia i rotopū i te mau ta’ata, ’oia ïa, i te mau ta’ata i fa’ata’a ’ē atu ia rātou iho i te mau ’āti Nephi, ’e i pi’i ho’i ia rātou iho e mau ’āti Zorama, nō te mea ’ua arata’ihia rātou e te hō’ē ta’ata i parauhia ’o Zorama—’e ’a hāhaere noa ’oia i rotopū ia rātou, inaha, ’ua horo-noa-hia ihora nā ni’a iho iāna ’e ’ua ta’ata’ahihia ’oia ē tae noa atu ’ua pohe roa ’oia.</p>
    <p class="verse">60 ’E i teienei tē ’ite nei tātou i te hope’a o te ta’ata tei ha’api’o i te mau haere’a o te Fatu ; ’e i teienei tē ’ite nei tātou ē, ’aita roa te diabolo e pāturu i tāna ra mau tamari’i i te mahana hope’a, e arata’i noa rā ’oia ia rātou i raro roa i hade.</p>
  </section>
  <div class="nav-container">
    <div class="nav-prev"><a href="chapters/alma_chapitre_29.html" aria-label="Page précédente">Page précédente</a></div>
    <div class="nav-toc"><a href="../index.html" aria-label="Retour à la table des matières">Retour à la table des matières</a></div>
    <div class="nav-next"><a href="chapters/alma_chapitre_31.html" aria-label="Page suivante">Page suivante</a></div>
  </div>
</body>
</html>